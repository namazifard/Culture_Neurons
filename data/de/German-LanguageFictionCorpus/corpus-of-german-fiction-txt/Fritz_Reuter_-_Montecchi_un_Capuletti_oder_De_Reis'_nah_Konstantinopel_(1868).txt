Fritz Reuter

De meckelnbörgschen Montecchi un Capuletti

oder

De Reis' nah Konstantinopel.

Von

Fritz Reuter.

Besonderer Abdruck aus der Volks-Ausgabe der sämmtl. Werke.

4. Auflage.

Wismar.
Hinstorff'sche Hofbuchhandlung Verlagsconto.
1891.

An minen leiwen Fründ, Gisbert, Friherr von Vincke.

            De Einen säden: 't is en Fluß,
            De Annern säden: Hexenschuß,
            De Drüdden säden: 't is de Gicht,
            Ok Rheumatismus is 't villicht.
            Mi dücht, de Nam' is einerlei,
            Wenn Einen recht dat Krüz deiht weih;
            De Nam' verdriwwt Di keine Pin,
            Un ok woll nich de Medizin.
            Ne, ganz wat anners möt dat sin. –

            Wenn Einer up den Rücken liggt,
            Vör Weihdag' binah lud'hals' schriggt,
            Un 't kümmt tau em en leiwen Mann
            Un sett't sick an sin Bedd heran
            Un redt mit em en fründlich Wurt,
            Slickt sick de Weihdag' sachten furt.. –

            Dat hest Du dahn vör en por Johr.
            As richt'ge Dokter sattst Du dor,
            As dunntaumal de Hex mi schaten.
            Dunn redst Du fründlich, unverdraten
            Von dit un dat un denn noch wat,
            Un all de Weihdag', de ick hatt,
            De gung dor so bi lütten fläuten
            Vör Dine truen Fründlichkeiten. –

            Dunn heww ick 't so bi mi bedacht:
            Din true Gaudheit ded dat sacht,
            Un ded tau mine annern Gören
            Dat jüngste ut de Döp mi böhren.
            Un is de Jung' ok noch so dumm,
            Denn helpt dat nich! Nu Vadder kumm!
            En gauden Nam' kann doch nich schaden –
            Un Din, süh, de geföllt mi sihr –
            Un tau 'ne lust'ge Kindelbir,
            Dor will'n w' de Rezensenten laden.

Isenack , den 18sten in den Augustmand 1868.

Fritz Reuter.

Je, Rostock! – Jeden Meckelnbörger geiht dat Hart up un männigmal ok de 
Geldbüdel, wenn von Rostock de Red' is. Wat in ollen Tiden Tyrus un Sidon was
för de Welt wegen den Handel, wat vördem Athen was för de Welt wegen Kunst un
Wissenschaft, dat is up Stunns Rostock för den Meckelnbörger, un Warnemünn' is
sin Piräus, un 't SpillWinde, Spindel, Gangspill. Auf dem westlichen, in die
Ostsee vorragenden Hafendamm vor Warnemünde befindet sich eine solche Winde
großen Maßstabes, um bei schwerem Wetter Schiffe vermittels eines Taues in den
Hafen zu befördern. Nach dieser Winde wird auch der ganze Hafendamm Spill
genannt. müßt eigentlich Sunium döfft warden, un dor, wo 't nah Papendörp 'rute
geiht, müßt de Akropolis stahn, un unner de Swibbagens von dat Rathhus müßt
Aristoteles mit sine Schäulers ümmer up un dal, up un dal gahn, ahn dat em en
KrewtKrebs; die Rostocker Stadtsoldaten (Polizeidiener) trugen früher eine
rothe Uniform und wurden deshalb spottweise »Krebse«, später, in blauer
Uniform, »Hechte« genannt. wat tau befehlen hadd.

De Landmann seggt: »en beten nah Rostock führen«, de Avkat seggt: »en beten nah
Rostock führen«, un wenn wi des' beiden Stänn' in Meckelnborg in 't Og' fat't
hewwen, denn bruken wi uns üm dat, wat de annern seggen, nich vel tau
bekümmern. – De Seestadt Rostock is de Up un Dal-Sprung för jeden richtigen
Meckelnbörger. – Ok min Upsprung is sei mal west, as ick von de groten Schaulen
mal 'ne Tram' höger up de Universetät hüppen ded; æwer dat is all lang' her, un
wi weiten uns nich mihr recht dorup tau besinnen, vör Allen nich up Professer
Elwersen sine Institutschonen. Aewer dat weit ick doch noch, dat wi Studenten
en idel lustig Lewen führen deden, dat wi uns bi Nachtslapentid mit de Krewt
'rümme jogen, dese ollen, braven, städtschen Krigsknechts, de dunn nich mihr
roth, ne, all blag wiren, un dat wi ok Finstern insmeten. Wi lös'ten de grote,
sociale Frag' un stift'ten 'ne ›Allgemeinheit‹ unner uns, de de ßackermentschen
Constantisten un Vandalen schändliche Wis' de ›Gemeinheit‹ näumen deden. Wi
lös'ten noch annere sihr wichtige Fragen, wenn wi in unsere ›Kränzchen‹
tausamen seten, tau 'm Exempel up mine Stuw' de wichtige Frag': ›Was ist die
Ehre?‹, würden æwer so bald nich slüssig doræwer, as Sir John; æwer mi treckten
sei dorbi 'ne Kus' ut, denn, as mine allgemeinen Frünn' von mi furt gungen,
hadd ick as Voß ›die Ehre‹, de Zech tau betahlen. Wi gungen mit Fackeln von 
Korlshoff in de Stadt herin un sungen dat erhebende Lied: ›Höret die Geschichte
von der Wasserfluth‹, un as wi up den ollen Mark kemen gegen den ollen, 
scheiwen Petrithorm, dunn wiren de Vers' all, un ick makte in de
Geschwindigkeit noch einen dortau:

»Da schickt der Noah 'ne Taub' hinaus,
Die bracht' en grünes Blatt nach Haus.«

Un wat uns' Öbberst was, de sel Pastor Knitzky tau Groten-Varchow, de kamm nah
mi 'ranne un kloppte mi up de Schuller un säd: so süll ick man bibliwen, denn
würd woll wat ut mi warden, un wenn ick so 'ne Vers' mihr maken künn, so smet
dat en Licht up de Allgemeinheit, un 't gereikte ehr tau 'ne Freud' un tau 'ne 
Ihr; un ick makte denn ok noch fix en Stückerner fiw Vers' wider, de ick æwer –
Gott sei Dank! – vergeten heww; un ick glöwte em dat ok All ihrlich tau, denn
ick was man Voß, un hei was all in sin achtes Semester. Un dunn treckten wi up
den nigen Mark un smeten uns' Fackeln up en Hümpel un sungen: »Freiheit, die
ich meine«, un de Krewt stunnen üm uns 'rüm, säden æwer nicks; un as sei 
nahsten fragt wiren, worüm sei nicks gegen den Stratenspektakel dahn hadden,
hadden sei jo seggt, 't wir tau fierlich west, sei hadden 't dauhn wullt, æwer
as sei 't hadden dauhn wullt, dunn hadd dat Lied ehr æwernamen, un 't wir ehr
ordentlich den Puckel dalkrapen. – So was 't dunn; æwer 't is all lang' her, un
Vele, de dunn up den Ball, den wi de braven Rostocker Philisters bi Schleuders 
gewen, un up den de olle, gaude Professer Fritsche noch fröhlich nah de Melodie
danzte: »Ich und mein Fläschchen sind immer beisammen«, danzen nu nich mihr, un
annere Tiden sünd nu æwer de Welt kamen. –

Ok för Rostock sünd annere Tiden kamen, ick will hoffen: betere; denn in
Rostock is sörredeß 'ne Inwanderung gescheihn, de vel in den Munn' führt, wat
grad' nich nödig wir, æwer sei führt ok vel in de Tasch, un dat is ümmer nödig.
Dat is de Inwanderung von de Fetthamel, de uns eben so vel tau raden upgiwwt,
as de Inwanderung von de Hyksos in Aegypten, de Herakliden in den Peloponnes,
de Ziguner un Juden in Europa. – As ick in Rostock in den Anfang von de 
dörtiger Johren noch begäng' was, kemen sei all vör, æwer man sprangwis so tau
Termins- un Pingstmarks-Tiden.zu Termins- und Pfingsmarkts-Zeiten. In
Mecklenburg sind der Antoni- und Johannestermin (17.–23. Jan. und 24.–30. Juni)
die landesüblichen Termine für Abwickelung der hypothekarischen Geldgeschäfte,
in Anlaß deren, wie bei dem 14tägigen Pfingstmarkt in Rostock ein besonders
lebhafter Fremdenverkehr stattfindet. Ehre Hauptinwanderung möt so, nah minen
dummen Verstand un Aewerslag, in de virtiger Johren fallen un hett sörredeß
ümmer taunamen. – Nu willen æwer anner Lüd' ok woll girn weiten, wat dit för
'ne besondere Ort is, un wil dat sick nu de Ansicht in 'n Allgemeinen fast 
sett't hett, dat de plattdütsche Sprak sick nich tau gelihrte Saken paßt, so
will ick de Beschriwung von den richtigem Fetthamel ut 'ne hochdütsche
Naturgeschicht afschriwen un hir her setten. – »Der gemeine Fetthammel (caper
ovinus pinguis, genuis: homo, Linné) weicht im Aeußern nur wenig von seinen
stammverwandten Arten ab, so daß viele Naturforscher keine besondere Species in
ihm erblicken wollen, dem wir jedoch nicht beistimmen können, weil er sich
durch Lebensweise und Gewohnheiten hinlänglich unterscheidet. Wenn er geht,
geht er auf zwei Beinen, seine Bewegungen sind langsam und bedächtig, die Hände
legt er in den Schoß; im ungereizten Zustande ist er ganz ungefährlich, im
gereizten kann er bösartig werden. Die Nackenmuskeln sind bei ihm sehr
ausgebildet, weswegen er denn auch gezwungen ist, Kopf und Nase sehr hoch zu
halten. Er ist im Ganzen von langweiligem und verdrießlichem Naturell, nur zur
Futterstunde wird er aufgeweckt. Er lebt in Herden in der SocietéSocieté,
stattliches Gebäude einer geschlossenen Gesellschaft gehörig, die besonders
Kaufleute, Gelehrte und Rentiers zu ihren Mitgliedern zählt. und am Markt in
der Sonne bald über und bald unter der Erde, im Tunnel. Kunstsinn ist ihm nicht
ganz abzusprechen, er läßt sich an seinen Wohnplätzen des Abends im Zwielichten
Walzer und Schottische vorspielen, liebt auch Bilder, wenn sie bunt und in
Kartenformat sind. Von den Wissenschaften hält er nichts, es sei denn die
Rechnenkunst; der Metallreiz verfehlt nie seinen Eindruck auf ihn zu üben;
schneidet auch coupons.« Dit seggt de hochdütsche Naturforscher; de Hauptsak
æwer vergett hei, hei seggt nicks von de swore Last, de dese armen Minschen tau
dragen hewwen, nicks von de grote Arbeit un de velen Geschäften, de up ehr 
liggen. – So as de Fetthamel des Morgens sin ›blühendes Lager‹ verlett (as de
oll Homer seggt), denn geiht sine Noth an. Irst möt hei Koffe drinken, un sine
leiwe Fru fängt sick mit em an tau schellen, dat hei sick mit Koffebohnen hett
anführen laten; denn möt hei Winters un Sommers 'rute un möt de Häuner faudern,
sin Nahwer faudert denn sine Kuhnen, un de drüdde Nahwer sine Ahnten un Gäus',
un de virte sine Duwen; en beten Veih möten sei æwerall üm sick hewwen. Wenn
dit tau Schick is, geiht hei ut, geiht nah 'n nigen Mark un fröggt, wat de
Botter gelt, wat de Tüften gellen, wat dat Bund Peiterßill gelt. Dit deiht hei
nich tau sinen, dit deiht hei tau 'm besten von de ganze Welt, dat Handel un
Wandel nich stockt; hei köfft des Morgens noch nich glik, indem dat gegen
Middag, wenn de ollen Wiwer sick mör seten hewwen, wollfeiler warden möt. Hei
geiht de Blaudstrat dal nah den Hoppenmark un fröggt nah de Kurnpris', dat heit
quantswis; hei ward jo doch kein Narr sin un Kurn köpen, hei kriggt jo naug
Kurn von sinen Herrn Sæhn Krischan, de nu dat Gaud bewirthschaft't. Hei geiht
wedder t'rügg un föllt in den Tunnel un möt nu dor abslutemang wat vertehren;
hei mag nich recht, æwer dennoch: hei is sinen Stand dat schüllig, hei is
fruges comsumere natus un so ett hei Frühstück. Jochen Bohm seggt tau em: »Kumm
mit nah Kopmann Berkholzen, dor is Ohm un Sohm un Drohm ok, will'n uns dor en
beten vertellen«; un hei geiht mit, un dor sitten sei nu bet Middag den armen
Kopmann, de ok sine Geschäften hett, up de Wracksid, hollen den Mann von de
Arbeit af un fragen nah Geld un Kurnkurs. – Wenn hei denn æwer den nigen Mark
nah Hus geiht un de Botter wollfeil köpen will, denn is sei weg – de
ßackermentschen Upköpers! Dor künn de Polizei doch ok woll wat gegen dauhn:
»Warum keine Prügelbank für die Kerls einrichten?« – Nu geiht hei in Sorgen,
wat sine leiwe Fru seggen ward, tau Hus. Ja hei hett sine swore Last! – Sine
Fru seggt hüt nicks, denn sei is sihr in Angst, dat hei mit Botter andragen
kümmt, un dat künn ehr nich passen, Herr Sæhn Krischan hett weck von dat Gaud
schickt. – De Fauderstunn' geiht denn ok ganz fidel hen. – Nah Disch möt hei en
beten rauhn up de vele Arbeit; hei will dat Bauk lesen, wat hei sick vör en
Wochener vir ut de Leihbibliothek halt hett, un wat sick betitelt: ›Ueber die
Slechtigkeit der Menschen und der menschlichen Einrichtungen‹; æwer hei slöppt
dorbi in, denn de Kirl seggt em nicks Nig's; dat, wat de seggt, weit hei all
lang' ut eig'ne Erfahrung. – Ja, de Minschen sünd slicht, slicht, sihr slicht,
un hei slöppt den Slap der Gerechten. Wenn hei denn mäuhsam upwakt, denn follt
em in, dat dat sine Schülligkeit is, sick för sine Fomilie tau erhollen, un dat
de Dokter seggt hett, hei müßte wegen Korthalsigkeit spaziren gahn. Na, nah so
vel Arbeit kann hei sick ok woll 'ne lütte Verlöschung günnen; hei geiht up den
Wall spaziren, nu wenn 't dull kümmt, ward hei en Strandlöper. Ohm un Bohm un
Sohm un Drohm kamen em entgegen, un as hei dit fründschaftliche Publikum üm
sick hett, fängt hei an tau reden un redt as en Bauk, hei stört't sick tau 'm
Besten von de Minschheit un de Seestadt Rostock ahn Besinnen köpplings in de
städtschen Angelegenheiten, hei makt up den Wall de prächtigsten nigen Anlagen,
haut hir Böm af un plant't dor wedder weck hen, hei bugt för de gauden
Rostocker de schönsten städtschen Gebüde, hei verwalt't de ganze Kämmeri un 
löppt in de Rostocker Haid' as Holtwohrer 'rümmer, un tauletzt sett't hei den
Herrn Senator Blanken as irsten Burmeister in; Allens för ümsünst, ahn dat hei
einen Gröschen Gehalt verlangt. Wenn hei dit taurecht hett, smitt hei sick up
dat ganze Land Meckelnborg un seggt tau den Großherzog: »Königliche Hoheiten,
nemen S' nich æwel, æwer ick help Sei en beten bi 't Regiren.« Un ick weit
nich, wenn ick so Großherzog wir, wat ick mi den Mann nich as Finanzminister 
tauläd: so 'n Fetthamel as Finanzminister müßte den meckelnbörgschen
Staatskredit hellschen up de Strümp bringen. So wirkt hei nu 'rümmer un ward
›zu seiner Last noch And'rer Lasten tragen;‹ æwer angripen deiht dat doch, hei
möt sick en beten verhalen, hei geiht also in de Societé un versammelt sick
dor. Hei lett sick en Glas heites, forsches Gedränk gewen, wat hei ›Krock‹ 
näumt un sett't sick mit Ohmen un Bohmen un Sohmen an den Lommerdisch un
arbeit't nu dor wedder förfötsch d'rup los. Ditmal nich tau 'm allgemeinen
Besten, ditmal tau 'm Besten von sine Fomili, denn dat is hei ehr schüllig. –
Is hei noch jung un en geburnen Fetthamel, dat heit so ein, de dat Geld von
wegen sine Herrn Öllern her hett un sick bether sülwst mit dat Geldverdeinen
nich afgewen hett, denn separirt hei sick gegen Klock hen tau teihn ut de
Societé, sleiht den Kragen von sinen Mantäng æwer den Kopp, wegen de Polezei,
un slickt un drückt sick dörch de Straten, bet hei dat Hus finnt, wo grad'
denn' Abend swore Geschäften mit rechtsch un linksch bedrewen warden, un lett
sick tau 'm Besten von de Minschheit dor utposen.

So deilt de richtige un brave Fetthamel sine schöne Tid schön in, in sure
Arbeit un säute Wolldahten för de Minschheit. Dormit will ick æwer nich seggen,
dat dat dormit bi Jedwereinen afdahn is; ne! weck leggen sick noch swore Lasten
as Nebengeschäften up: so heww ick einen kennt, de hadd sick jo von de
Rostocker Kämmeri de Jagd up den nigen Mark pacht't un schot nu dor den Dag
æwer ümmer ümschichtig ut dat rechte un ut dat linke Näs'lock nah Sparlings
'rümmer, un wenn hei des Abends paddenmäud' in sin Bedd lagg, denn dankte hei
unsen Herrgott för sine Gnaden, dat hei em so 'n schönes duwwellöpiges Gewehr
midden in 't Gesicht sett't hadd. – Ja, de ein' bedriwwt dit, de anner dat as
Nebengeschäft.

Aewer wat bedriwwst Du mit dese ganze Fetthameli? – Mine leiwen Frünn', wenn
Einer en langen Strämel von en por Fetthamel vertellen will, denn möt hei irst
seggen, wat dese Ort in 'n Allgemeinen beseggen will; Utnamen sünd jo dormit
nich utslaten, un wenn Ji dit Blatt ümslagen willt, denn wardt Ji so 'ne
Utnamen von de Regel ok finnen, un ick denk, Ji sælt mit dese Utnamen woll 
taufreden sin, tau 'm wenigsten mit dat ein' Part, un sei sülwst warden keinen
Haß up mi smiten, wil dat ick en por lustige Geschichten von ehr vertellt heww.
– »Und sollte noch Eener – ich glob' aber, es ward Keener,« as de Schüttenkönig
tau Triptis hir in Thüringen in sine Red' säd; denn hei möt bedenken, wat sall
up de Letzt ut mine ganze Schriftstelleri warden, wenn sick Keiner mihr ut pure
Minschenleiw' dortau hergiwwt, dat ick mal von em reden darw. – Vertell ick 'ne
Geschicht von en Eddelmann un en Riddergaudsbesitter, denn dreih'n sei mi den
Rüggen tau un seggen: »Herr, Sie sind ein Demokrat, Sie scheuen weder
menschliche noch göttliche Einrichtungen!« – Vertell ick 'ne Preistergeschicht,
denn seggt de Ort: »Herr, Sie sind kein Christ, Sie sind ein Heide!« un de Pott
is intwei. – Segg ick mal wat von de Burmeisters, denn seggt ein oder de anner
von ehr: »Schämen S' sick wat! Dat 's en slichten Vagel, de sin eigen Nest
besmutzt. – Sei sünd jo sülwst en Burmeistersæhn. – Mak ick mi mal an so 'n
Schaulmeister un Semeristen 'ranner, denn heit dat: »Dat 's kein Kunst, so 'n
gedrückten un geplagten Stand noch wider dal tau drücken!« un de Semerist 
sett't noch woll spitz hentau: »Sie glauben auch wohl, Sie sind was Besseres,
als wir; aber Sie sind doch auch Schulmeister gewesen.« Un ick segg denn: »»dor
hewwen Sei Recht. – Aewer – nemen S' nich æwel – Sei kamen ok in des' Geschicht
vör, æwer nich bösortig, blot plesirlich.«« – Vertell ick mal von en Börger,
denn seggt hei: »Herr, uns laten S' taufreden: Wi möten uns' Stüern un Afgawen
dragen, un nu sælen wi sogor noch nahvertollen.«nachverzollen; beim Eintritt
Mecklenburgs in den Zollverein, 1868, wurde von den zollpflichtigen Waaren eine
die betreffenden Geschäftsleute empfindlich schädigende »Nachsteuer« erhoben. –
So bliwen mi denn nu man blot noch de Buren un de Daglöhners æwrig, un de ollen
Buren willen nu ok nich mihr ehren breiden Puckel herhollen, dat Einer dor
lustig up danzen kann, un seggen tau so 'n Schriftsteller: »Snurrerwohr! Wi
sünd de längste Tid dumme Buren west; wi warden nu Erbzins'pächters,Seit 1867
ist im Mecklenburgischen Domanium mit der allgemeinen Vererbpachtung der bis
dahin im Zeitpachtbesitz gewesenen Bauerstellen begonnen. un dat klauke .« – Un
de Daglöhners seggen: »So is 't recht! Wo de Tun am sidsten is, springen de 
Hunn' æwer. – Gahn S' hen nah de Annern, von uns is kein Fett tau halen.« Un de
Lüd' hewwen Recht; worum sall ick mi in de Kathens von de misera contribuens
plebs 'rümmer driwen, wenn ick en Flag weit, wo mi idel Fett entgegenbläuht? –
Dorüm heww ick mi also mit de ollen Herrn bemengt, de sei Fetthamel nennen.

Un nu kümmt de Geschicht.

Kapittel 1.

Wat for eine de Fru Jeannette Groterjahn is, un wo sei eigentlich heit. – Wo
sei ehren Gemahl bestrafen will un doran schüllig ward, dat hei mit den
Regenschirm in 't Glasschapp tau sitten kümmt. – Wer dei dor is, un worüm bi em
dor ümmer æwer de Schullern wis't ward. – Wo de Herr Baron von Unkenstein
ankümmt, sick æwer as en ollen Seepenseider utwis't, un worüm des' oll Herr
Unkel irst in den Rönnstein föllt un nahsten drei Gläser stiwen Grog utdrinkt,
wat süs in 'ne ümgekihrte Folg' tau scheihn pleggt. – »Wat willt Ji in
Konstantinopel?«

Tau Rostock in de AlexandrinenstratAlexandrinenstraße, in der vielfach von
Rentiers bewohnten Steinthorvörstadt, an der auch das Societätsgebäude belegen
ist. satt an desen Abend in 'ne schöne, warme Stuw' Fru Jeannette Groterjahn –
sei heit eigentlich ›Hanne‹, un so was sei ok von lütt up an näumt, æwer sei
hadd sick ümdöfft un schrew sick nu ›Jeannette‹ – un bi ehr satt ehre einzige
Dochter Helene, de sei ok ümdöfft hadd, denn sei näumte sei bald ›Hella‹, bald
›Ellen‹, wat sick wegen de Afwesselung in 'n Ganzen sihr gaud utnemen ded.
Achter 'n Aben kek noch 'ne lütte, stuwe Näs 'rute, de hürte Fru Groterjahnen
ehren drütteihnjöhrigen Herrn Sæhn Paul tau, den Fru Groterjahnen ut 
jichtenseinen vernünftigen Grund ›Poll‹ näumen ded; Herr Groterjahn säd
›Paulus‹, wil dat dordörch up em sick en lichten Schin von sogenannte
klassische Bildung smiten künn. –

Buten got de Regen in Gæten dal, de Wind kloppte an de Finsterladen, as wull
hei Jeden vermahnen, sick vör em in Acht tau nemen, un Helene schudderte tausam
un slog ehren warmem Dauk faster üm de Schullern. – Dat kunn nu æwer ok en
annern Grund hewwen, denn ehr leiw' Mutting hadd ehr eben en langes, frostiges
Kapittel von Vörlesung æwer de Frag' hollen: woans sick en jung' Mäten in
Herren-Gesellschaften tau verhollen hadd, wenn sei tau 'm Klavirspill upföddert
würd, un sei slot ehre Reden mit de Würd': »Früher, mein Kind, als Du noch Kind
warst, mußtest Du Dir verschiedene Bücher auf den Stuhl legen, um anzukommen;
jetzt thut das nicht mehr nöthig, Du setzest Dich auf einen gewöhnlichen
Rohrstuhl und läßt Dir die Noten von den Herrn umschlagen. – Aber, Gott im
Himmel! – Nein. – Diese Rücksichtslosigkeit von Vater! läßt uns hier in dem
Wetter allein sitzen!« – Helene kek von ehr Stickarbeit tau Höchten, as wull
sei wat seggen, sweg æwer still, un Paul kreihte achter 'n Aben 'rute: »»Oh,
Mutting, wi sitten jo ganz warm.«« – »Poll,« säd Mutting, »wie oft habe ich Dir
schon gesagt: ich verbitte mir das Plattdeutsche. So lange Du in Groß-Barkow
warst, habe ich es mir gefallen lassen, denn unsere Nachbaren waren ungebildet.
Hier aber in Rostock . . . . Der Mensch soll sich bilden.« – Hadd Paul en Bort
hatt, so hadd hei woll dorinner brummt, so æwer kamm 't ganz glatt 'rute:
»»Ach, Mutter, bilden! Was hilft das Bilden? Die Jungens sagen doch immer ›dumm
Hans von 'n Lann'‹ zu mir.«« – »Dann dreh' den ungezogenen Buben den Rücken zu
und straf' sie mit verdienter Verachtung.« – »»Ne,«« säd Paul, »»ich geb' ihr
lieber eins an 's Maul.«« – »Poll,« fung Fru Groterjahn wedder an, æwer Helene
sprung up: »»Der Vater kommt, ich höre seine Tritte.«« – »Mein Kind, Du bleibst
ruhig sitzen, wir müssen Deinem Vater es deutlich merken lassen, daß wir seine
Rücksichtslosigkeit stark empfinden.« – »»Ach, Mutter . . . .«« – »Du setzest
Dich nieder.« – Un Helene sett'te sick. – In de Husdör puste nu æwer wat
herinne, düller as de Sturmwind, un 'ne forsche Stimm rev: »»Donnerwetter, so
komm doch Einer mit Licht, ich kann ja nicht Hand vör Augen sehn.«« – Helene
kek ehr Mutter an, de Ollsch rögte nich Hand noch Faut. – ›Kling!‹ gung dat
buten. – »So,« rep Paul un ret sine leiwe Mutting de Lamp vör de Näs' weg, »nu
sitt Vatting all in 't Glasschapp!« – Hei ret de Stuwendör up, un Herr
Groterjahn kamm in de Dör un schull: »»Was kommt Ihr denn nicht mit Licht? Nu
hab' ich schon 'ne Scheibe mit dem Regenschirm eingestoßen.«« – Helene was
upsprungen un hadd ehren Vader trotz sine natten Kledagen rund ümfat't un gaww
em en Kuß, un Paul gnurrte: »Je, wi süllen jo nich. Mutting wull Di jo en beten
strafen.« – »»Für Deine Rücksichtslosigkeit, Anton, uns hier bei diesem Wetter
ganz allein sitzen zu lassen,«« säd Fru Jeannette Groterjahnen un reckte sick
noch en beten sturer in Enn'. »Das kann ich nicht anders,« säd Herr Groterjahn
un treckte sick verdreitlich den Aewertrecker af, wobi em Helene hulp, »sie
haben mich in den Vorstand gewählt, und so ist es meine Schuldigkeit, die
Societé auf den Strumpf zu bringen. Meinst Du, daß dabei ein Vergnügen ist? –
Nein, da hab' ich meine schwere Last. – Ich habe mich heute Abend dort
geärgert, daß ich schwarz werden möchte.« – Fru Groterjahnen nickte mit den
Kopp, wat so vel bedüden süll: so wir 't ganz recht, un dat schadte em nicks.
Helene frog: »»Worüber denn, Vater?«« – »Nu über ihn, über den da,« säd Vater
un wis'te mit den Dumen æwer de Schuller: – »»Haha,«« säd Paul, »»æwer oll 
Jahnen.«« – »Poll,« föll hir Mutting scharp in, »wie oft habe ich es Dir schon
gesagt: der Name soll hier in unserm Hause gar nicht genannt werden. – Was hat
er denn nun wieder für Schlechtigkeiten ausgeübt?« frog sei ehren Eheherrn. –
»»Denke Dir,«« säd hei, »»er ließ sich eine halbe Pottelje Rothwein geben und
setzte sich mit ihr mir grade gegenüber. – Ich war grade in einem gebildeten
Gespräch mit dem Doktor Salter über die Schafpocken und die Klauenseuche, und
der Doktor sagte, die Klauenseuche könne sich auch auf Menschen
vererben . . . .«« – »Vatting, Vatting,« rep Paul achter 'n Aben 'rut, »dor
hett de Dokter recht, weitst woll noch, as wi noch tau Groten-Barkow wiren,
dunn kreg Hanne Kuglers von 't Melken ok de Klabensük.« – »»Poll,«« rep Fru
Groterjahnen, »»Du bist ein unausstehlicher Bengel, so laß Deinen Vater doch
weiter erzählen! – Na, wie . . . .?«« – »Je,« säd Anton, »ich hatte mir mein
gebräuchliches Glas Krock geben lassen, und er seinen Rothwein, un nu saß er
mir gegenüber un kuckte mir immer an. Er sagte nichts, und ich sagte auch
nichts: aber über diese verdammte Kuckerei mußte ich mich doch ärgern.« –
»»Anton,«« säd sine leiwe Fru mit Nahdruck, »»da siehest Du wieder, wie sehr
ich recht habe, wenn ich sage, der Umgang mit ihm«« – hir wis'te sei ok æwer de
Schuller – »»paßt sich nicht für uns.«« – Hir süfzte Helene deip up. – »»Mein
Kind Hella,«« säd ehr Mutting, »»was seufzest Du, was hast Du zu seufzen, wenn
Dein lieber Vater sich mit Recht geärgert hat?«« – »Darüber grade, Mutter,
seufze ich,« säd Helene un let ehre Stickeri un kek ehre Mutter mit en por
grote, schöne, düsterblage Ogen so irnstlich un uprichtig in 't Gesicht, un
dorbi flog so 'n hellen Schin æwer ehr ganzes Wesen, as stünn sei in de 
Abendsünn up en hoges Sloß un kek ut wide Firn' in en glückseliges Land, »ach,
wie war das schön, als wir noch in Großen-Barkow wohnten, und der alte Jahn mit
seiner seligen Frau von Kleinen-Barkow zu uns herüber kam, und wir wieder zu
ihnen, als wir Kinder mit einander fröhlich spielten, und – und . . . .« Hir 
smet Fru Groterjahnen ehren Anton ein utdrückliches Plinkog' tau, un Anton 
hauste so verluren, wat heiten süll: ick weit Bescheid. – »»Ja,«« föll Paul hir
in, »»un wat hadden sei in Lütten-Barkow för schöne Plummen!«« – »Poll,« rep
sin Mutter, »so wie Du noch einmal plattdeutsch sprichst und solche Bemerkungen
machst, gehst Du gleich zu Bett. – Und Du, mein Kind, Hella, laß Dir es gesagt
sein – Deine Mutter urtheilt nur gerecht – die Verhältnisse ändern sich; was
früher paßte, paßt nun nicht mehr. Der da,« un sei wis'te wedder æwer de
Schuller – »ist ein alter Pächter geblieben; dein Vater ist Gutsbesitzer, hat
eine Stimme auf dem Landtage, und das ändert die Sache.« – Herr Groterjahn was
wildeß, dat sin Fru predigen ded, upstahn, hadd sin leiw' Döchting in den Arm 
fat't un küßte sei up de Stirn: »»Helene, Mutter hat Recht, Deine liebe Mutter
hat immer Recht, der alte . . . .«« – »Vatting,« kreihte Paul dormang, »weitst,
wat Jochen Klæhn seggt? – Jochen Klæhn sagt, sein Herr, der alte Jahn, is gar
nicht bös auf uns.« – »»Poll, Du gehst gleich zu Bett!«« – »Halt mal!« rep Herr
Groterjahn, »schweigt doch mal still! Da hält ja ein Wagen vör unserm Hause.« –
»»Ein Wagen? Ein Wagen?«« frog Fru Groterjahnen un kek ehre beiden Kinner an,
denn ehren Gemahl kunn sei nich ankiken, wil dat de all 'rute nah de Strat was.
»»Kinder, Ihr sollt sehn, das ist der Baron von Unkenstein, den wir auf der
Eisenbahn trafen. Das ist der Baron von Unkenstein, er versprach es zu fest, er
wolle uns besuchen, das ist der Baron von Unkenstein.«« – »Das ist der Baron
von Unkenstein!« rep Paul un kamm achter 'n Aben 'rut, »das ist der Baron von
Unkenstein, der Dich so gerne leiden mochte, Lening.« – »»Poll, Du ungezogener
Junge, Du sollst nicht ›Lening‹ sagen, Deine Schwester heißt ›Hella‹,«« säd de
Fru Mutter un namm de Lamp von den Disch, un lep dormit nah de Del 'rute, den
Herrn Baron tau lüchten. – Buten up de Strat hürte sei en langem Palawer. – As
Herr Groterjahn 'rute kamm, rappelte sick ut den Rönnstein en lüttes, dickes 
Klugen tau Höchten, un de Kutscher stunn dorbi un wunnerwarkte: »Gott in den
hogen Himmel! Makt mi hir de Mann dat Elend un föllt mi hir ut de Kutsch in den
Rönnstein!« – Un de olle, lütte, dicke Proppen von Kirl stellte sick vör de
Kutsch hen un rep: »»Na, dat müggt ick denn nu doch woll weiten, wo de
Justizrath Schröder in desen Wagen 'rin un 'rut kümmt!«« – »Mein Gott, is dat
nich Unkel Josep?« frog Herr Groterjahn. – »»Unkel Josep Bors, Herr Vedder.
Denken S' sick, dor bün ick dörch de oll lütte, enge Dör in 'n Düstern in den
Wagen 'rinne krapen, 't gung man knapp, un nu wull ick wedder 'rute: na,
rügglings wull 't nich gahn, ick kröp also mit den Kopp vöran, un dor verlür
ick de Blansirung un möt hir so schändlich henfallen. – Na, wo æwer de
Justizrath Schröder hir 'rin un 'rut kümmt, de 's doch noch dicker, as ick, un 
führt ümmer in desen Wagen!«« – »Je, Herr Bors,« seggt de Kutscher, »de makt
sick æwerst dat Finster æwer den Slag noch up un stiggt denn ganz gelimplich
'rin un 'rut.« – »»Dat Finster? – dat geiht ok up? – Na, dat weit der Deuwel! –
Ne, mit de ollen nimod'schen Wagens heww ick doch nicks in den Sinn.«« – »Nu
kamen S' man 'rin, Herr Vedder,« säd Herr Groterjahn un leddte mit den lütten
Kirl af.

Na, ick denk, Fru Groterjahnen lett vör Schreck de Lamp fallen, as sei ehren
leiwen Mutter-Brauder süht, un Paul danzt up einen Bein achter ehr 'rümmer:
»»und das ist der Herr Baron von Unkenstein, un nu is 't Unkel Bors!«« – »Gu'n
Abend, Hanning,« säd de oll würdig Seepenseider tau sine Swester-Dochter, »ick
kann Di noch keinen Kuß gewen, ick seih noch tau dreckig ut. – Gu'n Abend,
Lening! – Na, dat is recht, help mi den Mantäng man irst af. So! – Nu will'n em
hir æwer de beiden Stäul decken un gegen den Aben leggen, dat hei drögen deiht,
denn wenn 'n em natt afwischt, denn frett sick de Dreck so fast, dat en
meindag' nich wedder 'rut kriggt.« – Fru Groterjahnen wrüng de Hänn', Herr
Groterjahn kek blot ümmer sin Fru an, un Unkel Bors gung nu up sin
Swester-Dochter Jeannette Groterjahn los un säd: »So, Hanning, nu giww mi en
Kuß! – Ick sall Di ok velmals grüßen von Unkel Knappen.« – »»Wie geht es dem?««
frog Fru Groterjahnen, üm wat tau seggen. – »Je, hei hett den Namen mit de 
Daht, knapp geiht em dat man, de oll Pötter-Arbeit ward up Stunns ok nich recht
betahlt, hei möt sick so dörchschüren.« – »»Wie geht es denn Ihnen, Herr
Vetter?«« frog Herr Groterjahn. »Dank velmals, Herr Vedder, min Geschäft geiht
sihr gaud; je mihr Bildung in de Welt kümmt, je mihr Seep ward verbrukt. Dor is
en Mann, ick glöw', nu is hei jo woll in München, de Mann heit Liebig, mi hett
dat min Dokter seggt, de hett dat utfünnig makt, dat Seep un Bildung tausamen 
hüren, un sörre de Tid wascht sick nu Allens mit Seep, wat sick vördem gor nich
wascht hett.« – Paul hadd sick wildeß tüschen de Knei von sinen ollen Unkel
stellt un strakte em an den struwen Bort herümmer: »»Unkel, hüt Abend vertell
en beten von Dine Reisen.«« Un Helene kamm mit en Glas Grog an un säd recht
fründlich: »Probir mal, Onkel, der wird wohl nach Deinem Geschmack sein.« –
»»Prächtig,«« säd de Oll, »»prächtig, Lening, blot noch en lütten Schuß Rum
mihr.«« Na, dat würd denn nu besorgt, un Paul fung wedder an: »Unkel, vertell
en beten, vertell en beten von Konstantinopel. Wi reisen ok hen.« – »»Wat?««
frog Unkel Bors un kek sick de Gesellschaft Ein nah den Annern an. – »Ja,« säd
Paul, »wi reisen All hen; ick kam ok mit.« – »»Ja,«« säd Herr Groterjahn un
reckte sick en beten höger, »»es ist die Gesellschaftsreise, die von dem
Redigeur eines Blattes in Wien, der zu gleicher Zeit ein ungarischer Magnat
sein soll, veranstaltet wird.«« – »Ja,« säd sine leiwe Fru dortau, »er ist aus
einer sehr achtbaren Familie, sonst würden wir seiner Unternehmung unsere
Unterstützung nicht angedeihen lassen.« – »»Hanning, ick bidd Di üm
Gotteswillen! Herr Vedder, wat willt Ji in Konstantinopel? – Geschäften kænt Ji
dor doch nich hewwen?«« säd Unkel Bors un drunk sin Glas Grog ut. – »Was wir in
Konstantinopel wollen?« frog Herr Groterjahn en beten hastig. »Geschäften? –
Geschäften hab' ich hier genug.« – »»Schweig still, Anton!«« föll sin leiwe Fru
em in de Red', »»ich denke, die Sache ist beschlossen und abgemacht. Wir reisen
zu unserm Vergnügen, wir reisen, weil es die Bildung verlangt.«« – Un nu würd
sei spitz: »»Wenn Deine Seife mit der Bildung Hand in Hand geht, dann gehört
unser Reichthum auch zur Bildung, und wir wollen . . . . wollen, sage
ich . . . .«« – »Hanning,« föll ehr Unkel in, »wat willst Du Di doræwer iwern?
Reis' in Gotts Namen, reis' minentwegen nah 'n Blocksbarg, mi ganz parti
egal . . . . Dank Di, Lening! Ja, so is hei gaud – blot noch en lütten Schuß
Rum mihr.« – Helene hadd 't gaud maken wullt un hadd em dreivirtel Rum in sin
Glas Grog gaten. – »Aewer, Kinnings, Konstantinopel?« – »»Ja, Onkel, da wollen
wir den Soldan besehn und die ollen Türken, und was sie sind, die Türkinnen,
die sollen ja so hübsch sein,«« säd Paul. »Ungezogener Schlingel,« rep Fru
Mutter, »was weißt Du von Türkinnen?« – »»Mutter, das les' ich aus die Bücher,
die Du mir gegeben hast.«« – »Ja, die Türkinnen!« säd Herr Groterjahn, un so 'n
wollgefälligen Schin spelte üm sinen Mund, »die sollen ja sehr schön sein.« –
»»Herr Vedder,«« säd Unkel un ded en deipen Drunk ut sin Glas, »stellenwis
mægen sei schön sin; æwer wat ick dorvon seihn heww, dat lett sick hir bi uns
gor nich seihn. Wenn ick Ehre Fru, min leiw' Swesterdochter Hanning, so anseihn
dauh, un ick seih dorgegen 'ne Türkin an, denn kænen sick de Türkinnen wat
malen laten.«« – »Also damit ist es auch nichts,« säd Herr Groterjahn. –
»»Anton,«« säd sine leiwe Fru un kek em scharp an, »»diese Bemerkung . . .,««
æwer sei fot sick un säd tau Unkeln mit en fründlichen Schin: »»Also, Onkel,
glaubst Du, daß ich mich in Konstantinopel sehen lassen kann, ohne gegen die
schönen Türkinnen abzustechen?«« Hirbi plinkte sei Helene tau: ja, sei süll
Unkeln noch en frisch Glas Grog inschenken, hei wir doch en recht höflichen,
ollen Unkel. – Aewer Paul sprung vör tau un makte Unkeln dat Glas Grog
taurecht, dat ganze Glas von idel reinen Rum un frog: »Na, Unkel, wo smeckt
dit?« – »»Schön, Paul, sihr schön, æwer noch en lütten Schuß Rum. – Nu segg mi
æwerst mal, Hanning, üm Gotteswillen! Wat willt Ji in Konstantinopel?«« – »Du
bist ja auch da gewesen, Onkel«, säd Hanning spitz. – »»Dat was wat anners. –
Ick bün dor mit dat Fellisen up den Nacken 'rinne wandert, dat ick mine Nohrung
dor säuken wull. Wi arbeit'ten dor meistendeils in türkschen Talg, kamm ok
russ'schen vör, un 't was en gruglichen Smerkram, æwer ick verdeinte schönes
Geld, un Jug ward dat schön Geld kosten, denn 't is dor entfamten dür.«« – »Wir
haben 's ja,« säd Herr Groterjahn. – »»Ja, Herr Vedder,«« säd Unkel, »»æwer Sei
sünd süs doch hellschen tag in Geldsaken un smiten Ehr Geld nich up de Strat.
Sei will'n doch wat för Ehr Geld hewwen, un Johr un Dag warden S' doch dor nich
bliwen willen, un süs krigen S' nicks tau seihn«« – »Wir nehmen uns einen
gebildeten, kenntnißreichen, jungen Menschen mit, der uns Alles erklären soll,«
säd Fru Groterjahnen. – »»So? – Ok dat noch! – Un wat wir denn dat woll för
Ein?«« – »Er heißt Herr Nemlich,« säd sine Swesterdochter. – »»Wat? – Is dat en
Sæhn von den ollen Köster tau Zippelmannshagen, de nu bi den ollen Semmlow as 
Semerist deint?«« »Er ist freilich nur ein Seminarist, aber er übersieht in den
Wissenschaften seinen eignen Pastor bedeutend.« – »»Mutting,«« säd Paul hir 
mang, »»weißst, was Jochen Klæhn sagt? – Jochen Klæhn sagt, er ist mit ihm in
die Küsterschul gegangen und er is en großen Schafskopp. Jochen Klæhn hat immer
über ihm gesessen; aber er bildt sich hellschen viel ein.«« – »Poll!« rep de
Mama. – »»Aber Mutter,«« foll Helene in, »»Paul hat doch in diesem Falle Recht:
er soll doch ein sehr eingebildeter Mensch sein, wie wir gehört haben.«« –
»Mein Kind,« rep de Fru Mutter, »Ellen, mein Kind! Ich habe Dich erzogen, als
Du erst so groß warst« – hir wis'te sei de Grött an den Staulbein – »ja, da
habe ich Dich schon erzogen, und da hab' ich Dich immer fort erzogen, und
erzieh' Dich noch heute, denn das Wesen des Menschen besteht in seinem
innersten Sein, in der Erziehung und in der Bildung, wobei es ganz gleichgültig
ist, ob Einer gebildet oder eingebildet ist, Bildung ist zu beiden nöthig.« –
»»Hanning,«« säd ehr Mutter-Brauder, »»dit müggt ick mi girn marken, dit segg
noch mal.«« – »Mutting,« rep Paul, »Jochen Klæhn seggt . . . .« – »»Paul, Du
unausstehlicher Junge! Du sollst nicht sagen, was Jochen Klähn sagt; Du sollst
gar keinen Umgang mit dem Kerl haben. – Es ist der Bediente von dem da,« 
sett'te sei för Unkeln tau un wis'te æwer de Schuller, »»von unserm Nachbar.««
– »Von Jahnen,« säd Herr Groterjahn. – »»Anton,«« säd sine leiwe Fru un kek em
sihr scharp an, »»wenn Deine Frau so viele Rücksichten für die Würde und die
Ehre Deines Hauses hat und den Namen nicht nennt, dann solltest Du
doch . . . .«« – »Oh, liebe Frau, ich meinte man,« föll ehr Herr Groterjahn in
de Red'. – Un Paul ded datsülwige un rep: »»Vatting, Vatting! Gistern, as ick
ut de Schaul kamm, begegent mi oll Jahn un strakte mi æwer un frog, wat
Helening maken ded.«« – »Poll!« – »»Paulus!«« – »»Paulus!«« – »Poll!« So rep
Vatting un Mutting dörchenanner, bet Mutting ehre gebildte Stimm denn doch
tauletzt de Aewerhand kreg un rep: »Ungezogener Bengel! – Nun gehst Du mir aber
gleich zu Bett!« – Un Helene stunn up un gung an ehren lütten Brauder 'ranne un
säd: »»Komm, Paul, komm! Es ist Zeit, wir wollen zu Bette gehn.«« – Un de lütte
Slüngel fot dat grote, schöne Mäten rund üm un gaww ehr en Kuß un säd: »Ja,
Helening, Du büst doch ümmer de Allerbest'.« – Un 't was en schön Bild, as dat
schöne Mäten mit den lütten, dristigen Slüngel »gu'n Nacht« säd un ut de Dör
gung. – Un 't was grad' so för den ollen Seepenseider-Unkel, as för mi; wenn
gaude, fröhliche Frünn' von mi weg gahn, denn is 't, as wenn alle Lichter in de
Stuw' utpust sünd, un blot noch 'ne olle Thranfunzel in de Stuw' brennt. Un
Unkeln sin ›Krock‹ was un ok utdrunken, un hei stunn up: »Na, gu'n Nacht ok,
Hanning! Gu'n Nacht, Herr Vedder! Bemäuh Di nich, Hanning, ick weit Bescheid;
ick slap jo woll wedder in de blage Stuw'?« un as hei ut de Dör gung, dunn 
hürten Herr un Fru Groterjahn blot noch so 'n deipes Lachen: »Nah
Konstantinopel! Nah Konstantinopel!« – –

Un nu hadden jo de beiden Ehlüd' ok tau Bedd gahn kunnt; æwer 't gung noch
nich, un nahsten hadd jo Jochen Klæhn vertellt, as hei dor an de Finsterladen 
vörbigahn was, dunn hadd sei, wat Fru Groterjahnen wir, noch 'ne lütte,
nüdliche Predigt hollen, dat Anton sick den ollen Unkel gegenæwer nich gebildt 
naug bedragen hadd, un wat hei æwerall den Ollen in 't Hus bröcht hadd. – Un
Anton hadd seggt: Je, 't wir doch ehr eigen Mutter-Brauder. Un dunn hadd sei
noch wider predigt.

Den annern Morgen ganz tidig was Unkel all wedder afreis't.

Kapittel 2.

Wer dei dor was, un in wat for en Verhültniß en gewisse Jochen Klæhn tau em
stunn. – Jochen is en Schapskopp, lihren deiht hei 't æwer All. – Wo Vader un
Sæhn tausamen kamen, un Beid' sick mit de Hoffnung dragen: »'T kümmt All
taurecht!« – Woans dat Band tüschen Groten-Barkow un Lütten-Barkow von
Windhunn'n un Pagelunen terreten ward. – Ok nah Konstantinopel! – Jochen stellt
för de Nacht 'ne Maschin' up un tellt des Morgens de Schorstein' in de
Alexandrinenstrat tau Rostock. – Paul makt sine Herrn Öllern de bittersten
Vörwürw' wegen ehre findseligen Gesinnungen un geiht tauletzt mit Hängen und
Wörgen in de Schaul. – Worüm Fru Groterjahnen 'ne Extra-Predigt höll, un
Antonen as 'ne Opposition tau Maud' würd. – Helene ward bi dese Gelegenheit
Muttern ehr, un Paul Vatern sin Erziehungs-Substrat. – Anton halt de Rutsch, un
sine Fru regt sick geistig wedder an.

Fiw Minuten späder, as Herr Groterjahn in den vullen Regen nah Hus kamm, gung
en Mann in de Dör von dat Nahwershus herin; de Wind hadd em den grisen Kragen
von sinen Mantel æwer den Kopp weiht, un 't was jo ok ganz gaud, denn hei hadd
keinen Regenschirm. As hei in de düstere Stuw 'rinne kamm, grawwelte hei hir un
dor nah Füertüg herümmer, funn æwer nicks: »Wedder nich!« rep hei verdreitlich,
»wedder nich! – Wo de Bengel nu woll wedder is?« un hei tast'te de Wand lang
nah den Klingeltog un ret doran för de Gewalt; æwer Keiner kamm up sin
Klingeln. – Dunn besunn hei sick, dat hei noch Swewelsticken in de Tasch hadd,
un hei makte sick Licht an. – Hei smet sinen Mantel æwer 'n Staul un gung mit
dat Licht in 'ne Nebenstuw', wo en einfach Bedd stunn, un langte unner dat Bedd
un söchte dor wat, hei lücht'te dorunner, funn æwer nicks. – »Ok dat nich mal!«
rep hei, »ick heww ein un ein för alle Mal seggt, hei sall mi de Pantüffeln hir
unner 't Bedd setten, dat ick sei in 'n Düstern finnen kann; æwer is dat nu
woll tau krigen?« Hei namm dat Licht un gung argerlich in de Wahnstuw', un gung
dor up un dal, sick de Fäut warm tau pedden. – »Un dat sall nu 'ne
Bequemlichkeit för mi sin, so 'n dummen Jungen üm mi tau hewwen! – Ick bruk
kein Upwohrung, ick heww meindag' kein nödig hatt, un nu so 'n Kümmel von 'n 
Lann', de nich Hül noch Hott weit!« – Hei gung up un dal; hei was en groten,
magern Mann von starke Knaken, hei was öller as Herr Groterjahn, sin Hor was 
all gris, un de grisen Ogenbranen hungen em æwer de Ogen, sine Schullern wiren
en beten vöræwer bögt, un deipe Falten trocken sick dörch sin düster Gesicht;
æwer wat em ok de Schullern bögt hadd, un wat em ok de Falten dörch dat Gesicht
treckt hadd, den ganzen Kirl hadd 't nich angripen kunnt, denn sin Gang was
fast un seker. – Em kemen allerlei Gedanken, un Ein hadd em 't anseihn kunnt,
dat hei sick mit de Gedanken quälen ded. – »Nicks as puren Schawernack,« säd
hei vör sick hen, »hei weit, ick sitt ümmer up dat sülwige Flag, wat sett't hei
sick denn dorhen, mi grad' gegenæwer, wenn hei nicks mit mi tau dauhn hewwen
will? – Wo? Meint hei, ick sall mi üm sinentwegen en annern Platz säuken? – Ne,
so is 't nich fuchten; ick bruk em nich ut den Weg' tau gahn. – Wat kek hei mi 
hüt Abend ümmer an? Wat hett hei tau kiken? De ollen Tiden kamen nich wedder. –
Ja, wenn 't en Kirl wir, de en Willen hadd, un en gauden Willen hadd! Aewer hei
is en Kind, 'ne oll Gelenkepopp, de dat Wiw an en Band regirt. – Ick wull, ick
wahnte teihn Mil' von em; un nich up sin Nahwerschaft; æwer ick süll mi dat
beiden laten? ick süll den Huskop taurügg gahn laten, den ick richtig afmakt
hadd, wil dat ehr so geföll? wil sei sick in den Kopp sett't hadd, grad dit Hus
tau hewwen? – Ja, wenn sei mi dorüm beden hadden, æwer so? – Ne! – Mit 
Prozessen lat ick mi nicks afwringen. – Un dese Nahwerschaft is nu mine Freud'
un min Vergnäugen!« lachte hei ingrimmig. »Oh, ick wull, dat ick keinen Faut in
dit ßackermentsch Nest sett't hadd! Lang'wil un Arger, un Arger un Lang'wil von
's Morrns bet 's Abends, un de Dokters seggen, dat sall för mi 'ne Verlöschung
sin, 'ne ›Zerstreuung‹ seggen sei, ick sall mit Minschen verkihren. – Mit
Minschen! – Mi hewwen de Minschen meindag' noch nich vel Gauds in 't Hus 
dragen. – Ach, ja vördem – vördem, dunn . . . .«– Dunn klingelte de Husdör. –
»Nu kümmt de Slüngel,« säd hei un stunn vör de Stuwendör still, un herinne 
stört'te, ganz ut de Pust, en jungen Burß von en Johrener twintig mit knallrode
Backen un Flaßhor un grote, blage Ogen. Hei hadd 'ne Ort von Halfliwreh an, de
em ut sinen Herrn sine Kledaschen wohrschinlich up den Tauwaß tausneden was,
denn sei slackerte em in hellsche Falten üm de prallen Glider, un in de Hand 
drog hei 'ne lütte Kinner-Armbost. – »Wat?« rep de Oll, »wat hest nu wedder?
wat dröggst mi hir in 't Hus 'rin?« un ret em dat Ding ut de Hand, »wat sall
dat Kinnerspill hir bi mi?« – »»Je, Herr Jahn, nemen S' nich æwel, æwer lütt
Paul, de säd . . . .«« – »Wat! lütt Paul! – Wat gelt mi lütt Paul an? Büst Du
bi lütt Paulen in Lohn un Brod, oder bi mi?« – »»Bi Sei, Herr; æwer lütt Paul
säd tau mi . . . .«« – »Ick will nich weiten, wat lütt Paul säd; heww ick Di
æwer nich seggt, Du sallst mi ein för alle Mal dat Füertüg up den Disch
stellen?« – »»Ja, Herr.«« – »Steiht dat hir?« – »»Ne, Herr. – Ick heww 't hüt
Nahmiddag mit 'rut namen, as ick Koffewater heit maken ded.«« – »Heww ick Di
nich seggt, Du sallst mi de Morgenschauh unner 't Bedd stellen? – Stahn sei
dor?« – »»Ne, Herr.«« – »Wo sünd sei?« – »»Herr,«« säd Jochen Klæhn un makte en
hellschen pfiffiges Gesicht, as wull hei seggen: ditmal warst Du woll taufreden
mit mi sin, »»Herr, de heww ick vermorrntau nah unsen Schauster bröcht, de
wiren jo intwei.«« – »Worüm hest Du s' denn nich wedder halt?« – »»Je, Herr,
ick wull jo hengahn, un dunn sach ick hir Licht in de Stuw', un dunn dacht ick:
sallst man fix 'rin lopen, hei ward di woll nödig hewwen.«« – »Wotau ick Di, 
Schapskopp, woll grot nödig heww! – Wo büst Du den ganzen Abend west?« – »»Je,
Herr, lütt Paul säd jo hüt morrn tau mi, sin Flitzbagen wir intwei, wat ick em
dor nich en nigen Bægel inmaken wull, un dor bün ick denn un nah Jehann Smidten
lopen – unsen Jehann Smidten ut unsen Dörp – de is hir bi Böttcher Drewsen, un
dor heww ick em en nigen Bægel intreckt. – Ick dacht ok nich, dat Sei so drad'
tau Hus kamen würden, un nu möt ick mi doch wunnern, dat Sei all hir sünd.«« –
»Du büst en Schapskopp un bliwwst en Schapskopp.« – »»Ja, Herr, in so 'ne
städtschen Bedeintersaken bün ick woll man noch en beten dumm; æwer Sei sælen
seihn, ick lihr 't All,«« säd Jochen un kek dorbi sinen Herrn mit de blagen
Ogen so irnstfast an, dat den Ollen binah lächerlich tau Maud' würd. »Na,« säd
de Herr, vel sachtmäudiger, »nu nimm dat Kinnerspill ut de Stuw' un lop nah den
Schauster un hal de Schauh.« – »»Ja, Herr,«« säd Jochen fröhlich un wull ut de
Stuw 'rut, kihrte æwer in de Dör wedder üm un sett'te so 'n recht pfiffiges
Gesicht up: »»Herr, hüt Nahmiddag gung Paulen sin Helene hir vörbi, un ick
stunn in de Dör, un dunn grüßte sei mi un frog, wat Sei maken deden, un dunn 
nahsten frog sei: wat uns' jung' Herr nich hüt Abend kamen ded, denn dat hadd
ick Paulen vertellt.«« – »Kümmer Di üm Dinen Kram, un nu lop nah den
Schauster.« – Un Jochen fohrte ut de Dör herute un rönnte in den vullen Regen
un in en vullen Draww nah den Schauster, un kamm natt, as 'ne Katt in den Sot,
un lustig, as en Vagel in den Bom, wedder taurügg un bröchte de Schauh: »»Hir
sünd s', Herr. – Nu täuwen S', un will ick Sei de Steweln uttrecken.«« – »Dat
verlang' ick nich von Di,« säd de Oll un wehrte mit de Hand af, »dat kann ick
allein. Gah hen un hal den Stewelknecht.« – Un Jochen bröchte em un stunn un
dor un kek tau, wo d^ Oll sick mit sine Beinen tau dauhn makte, so sorgsam, as
wir sin Herr en lütten Jung', de tau 'm irsten Mal Schritschauh lopen süll, un
hei wir von sine Öllern mitschickt, dat hei dorup seihn süll, dat de Lütt de
Schritschauh ok ordentlich an de Bein' kreg, dormit dat hei nich fallen ded. –
»»Oh, ha!«« rep hei un grep den Ollen unner den Arm, as de bi dat Geschäft en
beten wackeln ded. – »Ih, so lat doch!« säd de Oll. – »»Herr,«« säd Jochen,
»»weiten S', wat lütt Paul seggt? – Sei dor«« – un hir wis'te hei mit den Dumen
æwer de Schuller nah dat Nahwershus tau – »»willen æwer Frühjohr 'ne grote
Reis' maken, den Namen heww ick vergeten, ick weit ok nich, wo 't oll Lock 
heit, æwer dat popelt sick so.«« – »Ick will Di dat nu noch mal seggen, wat ick
Di all vördem seggt heww, ick will von dat, wat de Lüd' hir bian bedriwen,
nicks nich weiten, un Du sallst gor kein Umgängniß mit dat Kind hewwen, denn
dor kümmt nicks bi 'rute, as Snackeri, un de will ick nich. – Hest un verstahn?
« – »»Ja, Herr,«« säd Jochen bedräuwt un gung ut de Dör.

De Oll sett'te sick in den Lehnstaul an den warmen Aben un säd tau sick: »Dit
is dat Beste so; hei makt mi in sine gaudmäudige Dæmlichkeit süs noch allerlei
Streich. – Un wotau sall dat nütten? – Anners ward dat doch nich. – Minschen
verännern sick. – De Ollen künn ick woll missen, æwer de Kinner! Sei sünd mit
min' tausamen upwussen, ick heww sei as min eigen anseihn. – De Oll is
gaudmäudig, æwer swack, sihr swack; hei 's ümmer mihr unner de Hand von sine
Fru kamen, un sei is verrückt. – Verrückt?« un hei lachte ingrimmig vör sick
hen un drückte de Hand an den Kopp. – »Verrückt? Un wat seggen de Lüd' von di?«
– Un em kemen allerlei Gedanken; hei kek stiw up ein Flag, un ut de ollen,
grisen Stuwendelen stegen allerlei Biller tau Höchten, tauirst wunnerschöne
Biller, all' in den goldenen Rahmen von Glück un Taufredenheit, all' in dat
helle Licht von fröhliche Hoffnung up sekere Taukunft, up en gesegnetes Öller.
Hei sach gräune Feller un goldne Saaten, hei hadd 'ne schöne junge Fru an den
Arm, un en por gesunne Kinner spelten üm em 'rümmer; hei gung mit de junge Fru
dörch de Saaten un wis'te ehr, wat hei tau Gottes Ihr un sine eigene Ihr as
Mann dortau dahn hadd, un de Meihers kemen un streken de Seißen vör sine Fru,
un de Binners kemen un bünnen em mit den Kurnband, un bedten ehren Spruch un
wünschten Gottes Segen up sine Fru un up em, un up sin ganzes Hus; un denn gaww
hei ehr wat, dat sei sick freuen süllen an den sülwigen Dag. – Des Sünndags
gung hei denn tau sinen Fründ Groterjahn, den hei mal as jungen Minschen 
beraden hadd un mit sine eigenen knappen Middel up 'ne Pachtung insetten 
hulpen, un sin Nahwer was dankbor gegen em, un sine Fru was fründlich gegen em
un sin leiwes Wiw. – Un Johr up Johr steg ut de ollen Stuwendelen tau Höchten;
de golden Rahmen von de Biller würd düster, as wenn en swores Swark sick üm den
Sünnenschin leggt; hei was krank worden un was 't Johre lang; de Dokters hadden
von Hypochondri redt. – Dunn treckte dat Swark ganz æwer de Sünn, sine Fru was
storben, dat Letzte wat hei sach, was en Sark un en Graww; dunn was 't Nacht üm
em worden, hei kunn in den Düstern sine Kinner nich mihr seihn. – Sei hadden em
in 'ne Anstalt bringen müßt, dor hadd hei bald towt, denn de Minschen wullen em
an 't Lewen, bald hadd hei för sick henseten. Dat hadd Johre lang wohrt,
tauletzt un tauletzt was hei upwakt ut den sworen Drom, un hei was up sine
Pachtung taurügg gahn. Aewer as hei tau Hus kamm, dunn was dat ganz anners, as
vördem. Sin Hus was em so grot, in sine Stuwen stunnen so vele Stäul, un kein
Minsch satt dorup. Hei gung tau Frühjohrstid in den Goren, hei horkte an de 
Lilg', hei horkte an den Rosenbusch, sei hadden em süs so schön wat vertellt,
sei säden em nicks, sei säden em gor nicks. – Hei gung up sin Feld, dor
arbeit'ten sine Daglöhners – hei hadd gaude Lüd' – sei arbeit'ten flitig; æwer
as hei kamm, dunn stütt'ten sei sick up ehre Schüppen, un Jeder kek em mit en
still Gesicht an. Hei gung vöræwer un grüßte sei. – »Schön Dank ok, Herr, schön
Dank ok!« so säden sei all ut einen Munn'; æwer as hei üm de Heck gung, dunn 
hürte hei, dat de ein' tau den annern säd: »Ja, Vadder, 't is en Leiden, seggt 
Lemk, vördem so un nu so!« – Hei gung tau Hus; sine beiden Jungs wiren ankamen,
't wiren en por Prachtjungs, de Öllst was all bi de Landwirthschaft; sei föllen
em üm den Hals, hei schow sei taurügg, hei müggt sine eigenen Kinner nich 
liden. – »»Vadding,«« säd de Öllst, »»ick heww Di en por Windhunn' mitbröcht,
de Dokter seggt, Du sallst Di vele Bewegung maken . . . .«« – »Swig mi still
von de Dokters! – Ick heww naug mit de Dokters tau dauhn hatt.« – Den Nahmiddag
kamm Groterjahn mit sine Fru un sine Kinner, in 'ne grote Staatskutsch; süs
wiren s' den Fautstig entlang in ehr däglich Huskled kamen. De beiden Ollen
kemen em frömd vör, un sei hadden sick ok verännert: Groterjahn was en riken
Mann worden – æwer Nacht – hei hadd 'ne grote Arwschaft dahn, un dat Gaud, wat
hei em sülwst mit Hängen un Wörgen as 'ne Pachtung verschafft hadd, dat hürte
em nu in Scheiden un Grenzen tau eigen tau, un dat vertellte hei em mit en
beten Prahlen un vel Behagen. – Sei vertellte von ehre vornehmen
Bekanntschaften mit de Herrn von so un so, un hadd 't mit de Bildung kregen –
ok æwer Nacht – un munsterte an dat Bedragen von ehre Kinner 'rümmer, un redte
von de Bäuker, un hei verstunn nicks dorvon. – Dat Einzigste, wat hei von de
ganze Gesellschaft verstunn, dat was, as Helene sachten an em heran kamm, em up
de Stirn küßte, un hei 'ne warme Thran up sin Gesicht fäuhlte. – Hei kek sick
üm, sei sett'te sick an en Finster dal un kek wid in de Firn'.

Groterjahn un sine Fomili führten nah Hus; hei was mit sine beiden Kinner
allein. – De Lüd' seggen, Lachen stickt an, un 't is ok wohr; æwer lat't Jug
mal 'ne warme Thran' up dat Gesicht fallen, denn ward't Ji weiten, wat mihr
anstickt. – Em was so warm un weik tau Sinn, hei fot sine beiden Jungs rund üm
un treckte sei up sinen Schot, jeden up einen Knei: »Ach, wenn Jug' Mutter doch
hir wir!« wider säd hei nicks; æwer de beiden Kinner fäuhlten, dat Allens so
was, as 't sin sall.

In de negste Woch was sin Dokter ut Swerin kamen, de em ut den sworen Drom
uprüttelt hadd; de ordnirte nu an, hei süll sülwst wedder wirtschaften, dat hei
up annere Gedanken kem'. – »Sie müssen sich Bewegung machen,« hadd hei seggt,
»bis zur vollständigem Ermüdung, und wenn Sie des Gehens genug haben, dann
reiten Sie. Ich habe hier auf dem Hofe ein paar Windhunde gesehen, warum hetzen
Sie nicht?« – »»Ach, Herr Dokter, ick un jagden!«« – »Sie sollen's ja nicht zum
Vergnügen, Sie sollen's zu Ihrer Gesundheit.« –

En por Dag' dorup let hei den Inspekter gahn, de so lang' för em wirthschaft't
hadd, un fung wedder sülwst dormit an. – »»Ganz so, as vördem,«« säden de
Daglöhners. – Den Nahmiddag red hei up de Hetzjagd, as hüng sin Lewen von den
ollen Hasen af, de vör em henlöp. – »»Gott bewohr uns,«« säden de Daglöhners,
»»wat follt em nu in?«« – Aewer 't bekamm em gaud, hei kamm up annere Gedanken,
blot mit Minschen müggt hei nicks tau dauhn hewwen. Hei kamm woll noch af un an
mit sinen Nahwer Groterjahn tausamen; æwer 't was nich mihr, as 't west was, un
nah en por Johr brok de Umgang snubbs af.

So hadd hei nu woll einsam furt lewen un furt wirtschaften kunnt, æwer dunn
passirte em wat, wat em dat Wirthschaften ganz verleden ded. – Sine Daglöhners
kemen eines Sünndagsmorgens alltausamen tau em un künnigten em tau negsten 
Jehanni, sei wullen all' nah Amerika gahn. – Hei hadd sine Lüd' gaud hollen,
hei was mit ehr in Gelimplichkeit ümgahn, hei was up Städen, wenn 't mal Noth 
ded, as Vader tau ehr west, un nu dit! – Hei verföll in den sülwigen Irrdaum,
in den so vele gaude Herrn bi uns verfallen – von de slichten red ick nich – de
dat för Undankborkeit estimiren, wat wider nicks is, as de ewige Drift un
Drang, de in jeden Minschen sitt, dat hei sin eigen Herr warden will. Nu süll
hei frömde Gesichter üm sick seihn, nu süll hei mit Lüd' tau dauhn hewwen, de
hei nich kennte; hei wull nich mihr wirthschaften. – De Dokter hadd den Kopp
dortau schüddelt, hadd æwer tauletzt doch inseihn, dat dat woll nich güng, un
hadd den Rath gewen, nah 'ne grötere Stadt tau teihn, wo hei Afwesselung un 
Unnerhollung hadd; un so was hei nah Rostock gahn. – Jochen Klæhnen hadd hei ut
olle Anhänglichkeit mit sick namen, denn Jochen un sin oll Mutter wiren de
Einzigsten west, de nich mit utwannert wiren. – –

As hei so in deipen Gedanken satt, klingelte de Husdör, un in de Stuw' kamm en
groten, ranken, jungen Mann herin, in en Regenrock, mit helle Hor un frische
Backen, den de Regendruppen in den blonden Backenbort blitzten: »Gu'n Abend,
Vatting.« – »»Gu'n Abend, min Sæhn,«« säd de Oll un stunn up un gaww em de
Hand, »»wo? Du kümmst jo hüt gor tau lat.«« – »Je, de Weg' sünd so slicht, dat 
tægerte sick hüt Morgen so hen, ihre wi an de Schosseh 'ran kemen,« säd de Sæhn
un treckte sick den Regenrock af. – »»Dat will ick glöwen. Du büst woll schön
natt worden? Na, kumm her, sett Di hir in den Lehnstaul an den warmen Aben.«« –
»Ne, dat ward mi dor tau heit. – Sett Du Di man wedder hen.« – »»Wat makt
Gustav?«« – »Oh, de wirtschafte as en Kirl. – Nu is hei bi 't Mergeln.« – »»So?
So? – Na, dat is schön. – Ward denn woll en Landmann ut em?«« – »Ih, Vatting,
den kann ick de ganze Wirtschaft æwergewen, dor bruk ick kein Og'
hentauslagen.« – »»Dat is schön. – Dat freu't mi. – Wo süht dat denn up den 
Felln ut? – Nich wohr? de ßackermentschen Müs'!«« – »Ja, dat Rackertüg hett uns
den Roggen schön schert, æwer ick denk, wenn wi 'n gaudes Frühjohr krigen, denn
heilt hei woll noch ut; æwer de Klewer is all weg.« – »»Je, Korl, dat is so mit
uns' Geschäft, wenn wi meinen, wi hewwen uns' Dingen gaud dahn, un Allens
schickt sick wotau an, denn kümmt dor ümmer noch so 'n Impaß. Dit Johr ward dat
mit de Stallfauderung so glatt nich gahn, as vergangen Johr.«« – »Ih, dat ward
doch woll noch; ick beholl noch en schönen Posten olles Heu æwrig, un för 't
Aewrige möt sorgt warden. – Aewer wat makst Du denn, Vatting?« – »»Ach, Korl,
dor frag' gor nich nah; mit mi is 't noch ümmer so: wenn ick kein Langenwil'
heww, denn heww ick Arger, un wenn ick keinen Arger heww, denn heww ick
Langenwil'. – Ick lop des Morgens spaziren, ick lop des Nahmiddags spaziren;
oh, ick gah ok männigmal in de Sozieteh; æwer wat kümmt dorbi 'rut? Nicks as
Arger. – So sett't sick Groterjahn hüt Abend an den Disch, wo hei doch weit,
dat ick ümmer sitten dauh. – Worüm deiht hei dat. Ut pure Gehässigkeit deiht
hei dat. Meint hei, dat ick vör em upstahn sall? Dat heww ick nich nödig, ick
bün mi kein Unrecht gegen em bewußt. Nu kam ick tau Hus, un hett de Jung' mi
kein Swewelsticken henstellt, hei is æwer alle Barg', un kann ick min
Morgenschauh nich finnen, de hett hei nah den Schauster bröcht. – So geiht 't
den ganzen Dag.«« – »Ih, denn möt jo den Jungen dat Dunnerwetter regiren,« säd
de jung' Mann un lüdte an de Klingel, »wotau is hei denn hir, wat hett hei
wider uptaupassen as Di?« – Un Jochen stört'te in de Dör herinner, dat ganze
Gesicht vull Freud': »»Gu'n Abend ok, jung' Herr! – Herre Je, wat ick mi freu!
– Seggen S', wat makt min oll Mutter?«« – »Dei is gaud tau Weg'; æwer wat makst
Du hir för dummes Tüg, Du sallst minen Vatter uppassen un löppst herüm?« –
»»Herr Je, jung' Herr!«« rep Jochen, as hadd em Einer ganz wat Nig's vertellt,
»»ick pleg' em jo, ick räuk em jo, ick holl em jo, as 'ne Kinnjespopp holl ick
em, æwer dat is man . . . .«« – »Ach, wat! Snack! Wenn Du nich . . . .« – »»Ne,
Korl, ne!«« foll de Oll hir in un treckte den Sæhn an den Arm taurügg, »»nu is
't naug, hei hett all sin Schell von mi kregen. Nu gah man,«« säd hei tau
Jochen, de denn ok ganz bedräuwt ut de Stuw' gung. –

»Wat hett hei denn eigentlich, Vatting?« – »»Ach, wat hett hei? – Kinneri hett
hei. – Nu hett hei 't mit den oll lütten Paul hir bian. – Ick mag sülwst dat
lütt Jüngschen girn liden, un wenn 'ck em seih, denn gew ick em de Hand, un
wenn 'ck sin Swester seih, denn müggt ick ehr en Kuß gewen, denn sei is en ganz
prächtiges Mäten.«« – »Dat is sei,« rep Korl un gung rasch dörch de Stuw' un
stellte sick an 't düstere Finster un kek up de taumakten Laden, as wiren sine
Ogen Frittbohrers un künnen dörch de Breder kiken, un den Ollen sine Ogen nemen
so 'n weiken, mitledigen Schin an, un hei stunn up un läd sine Hand up de
Schuller von sinen Öllsten un säd: »»Korl, 't kümmt All taurecht!«« – Un de
Sæhn dreihte sick üm un kek den Ollen truhartig in de Ogen un säd mit rechten
hellen, frischen Ton: »Ja, Vatting, 't kümmt ok All taurecht! æwer,« säd hei
mit en deipen Süfzer, »worüm is dat eigentlich so kamen? Ick was dunn nich tau
Hus; ick weit gor nich, wo Ji tauirst so utenanner kamen sid, sei weit 't jo ok
woll nich, süs hadd sei 't mi jo woll mal schrewen in den einen Breif, den ick
mal von ehr kregen heww.« – »»Ach, min Sæhn, wo kümmt dat? Wo kamen Minschen
utenanner un wo kamen Minschen tausam? – Süh, Du hest 'ne schöne, gräune Wisch,
un nu kümmt de böse Find un smitt vör de klore Bek, de dor dörch flütt, 'ne 
Stau vör, un nu sammelt sick Druppen an Druppen, un ihre Du Di 't versühst, is
Dine gräune Wisch en Sump, 'ne stinkerige Pütt worden, un Du fröggst Di 
vergews: wo is dat so kamen? – De Anfang is ümmer dat Irste bi 'ne Sak un is ok
meistendeils dat Unbedüdenste, un weitst Du, wer hir anfungen hett? – Dine
Windhunn' hewwen anfungen.«« – »Oh Vatting . . . .« – »»Ja, min Sæhn, so is 't.
Süh, as Groterjahn dunn Gaudsbesitter worden was, dunn wull sei,«« un hir namm
sin Gesicht, wat bet hirhen so 'n stillen, halftrurigen Utdruck hatt hadd, so
'n rechten harten Schin an – »»dunn wull sei jo gefährlich hoch herute, un sei
schaffte sick Pagelunen an, denn Pagelunen sünd en vörnehm Veih, min Sæhn, un
vörnehm süll jo dat nu Allens wesen. Un de ollen Dinger, de plegte sei nu jo
sülwst un hotterte dor nu sülwst tau Harwsttiden up de Stoppeln mit 'rümmer,
dat sei ehr Vergnäugen doran hewwen wull, un nu müßt mi dat passiren, dat ick
grad' up de Hetz reden was, un – dat is nu mine Schuld – de ollen Hunn' löpen
æwer uns' Scheid' un beten Fru Groterjahnen ehre Pagelunen dod. – Na, Windhunn'
laten sick woll hitzen, æwer nich locken; ick kunn nicks dortau dauhn, ick kamm
anreden un säd un bed un versprok, ick wull ehr dorför annere anschaffen; æwer
ne! – Sei was as 'ne Furi gegen mi, sei let sick nich bedüden, un nu kamm hei
jo noch dortau – olle Klas! – un den stenzte sei jo nu, un hei tred gegen mi up
un frog mi so æwer de Schuller weg, wat ick up sinen Rebeit tau jagen hadd? Un 
wat ick nich wüßt, dat ick sine ›Gerechtsame‹, – so säd hei – æwerschreden
hadd? – Un de Hanswust hett æwer teihn Johr min Jagd beschaten, as ick mi üm
den ollen Lus'kram noch nich kümmern ded! – Dat was de Anfang, un tausam sünd
wi sörredeß nich wedder kamen. – Dunn kamm de Tid, dat ick hir nah Rostock her
trecken wull, un dat ick dit Hus hir up den Handel kreg, un sei wull'n jo ok
hirher nah Rostock trecken un hadden up dat sülwige Hus handelt, denn dat oll
liderliche Gewes' stunn jo in de Zeitung; un de Herr Verköper, de Herr
Bäckermeister Dutzkopp, hadd jo nu nah de Mæglichkeit dit olle, kolle Lock 
utpepern wullt un hadd halw mit mi afslaten un halw jo mit den Spitzbauwen von 
Avkaten, den hei sick dortau utsöcht hadd – na, dat weitst Du jo, dat ick irst
en langen Prozeß mit em doræwer heww utfechten müßt, ihre ick de
›Gerechtsame‹«« – hir lachte hei recht ingrimmig – »»dörchsetten ded, hir
Winters tau friren.«« – »Vatting, as alle Lüd' seggen, in den Prozeß hest Du
Recht hatt.« – »»Is mæglich, min Sæhn, un ick wull ok Recht hewwen. – Aewer wat
deden s' – sei kunnen en anner Hus krigen – ne! sei köfften sick dat hir bian.
Worum? – Ut Schawernack! – Dat sei mi min Lewen sur maken wullen.«« – »Oh,
Vatting, so is 't doch ok woll nich meint west.« – »»Meint? – Ick heww man af
un an in minen Lewen en Minschen funnen, de 't gaud mit mi meint hett.«« –
»Vatting, versünnig Di nich, Du hest so vele Frünn'! So vele Bekannten Du hest,
so vele Frünn' hest Du ok. – Vergangen Woch was ick nah Swerin wegen Gustaven
sine Soldatengeschicht, dunn drop ick unsen Dokter, hei let nich locker, ick
müßt mit em kamen un müßt von Di vertellen. – Wat hett de Mann fragt, wat hett
hei sick üm Di kümmert.« – »»Na, wat hett hei denn fragt?«« frog de Oll un kek
den Sæhn so lurig in de Ogen. – »Je, wat süll hei anners fragt hewwen, as: wo
't Di güng, wat Du in Rostock taufreden wirst, un wo Du Din Tid mit bedrewst?«
– »»Na,«« säd de Oll, un sin Gesicht würd noch spitzer utseihn, »»un wat sädst
Du denn?«« – »Je, ick säd . . . .« un hir würd Korl denn tau sinen Schrecken
gewohr, dat hei schon up 't Glattis kamen was, »je, ick säd . . . .«– »»Na, dat
will ick grad' weiten. – Wat sädst Du?«« – »Vatting, ick heww Di meindag' nich
wat vörlagen, ok nich tau 'm Gauden, ick säd tau den Dokter de reine Wohrheit
un segg s' nu ok tau Di. Ick säd, Du argertst Di den ganzen Dag un Du söchtst
dor ordentlich wat in.« – »»So? – Un wat säd hei dunn?«« – »Je, Vatting, hei
lachte un säd, so wir 't gaud, Du süllst Di man düchtig argern, wenn de Freud
en Minschen nich up annere Gedanken bringen ded, denn müßte dat de Arger
dauhn.« – »»Ach, so herüm! – denn hewwt Ji mi woll derentwegen Jochen Klæhnen
hirher sett't, dormit dat ick ut den Arger gor nich 'rut kam?«« – »Wat Du Di ok
glik denkst! – Ne, so was 't nich! – De Dokter kamm nu noch mit en Vörslag tau 
Rum' un hett mi dat anbefahlen, ick süll Di dortau bestimmen, dat Du dorup
ingüngst. – Dor is 'ne Gesellschaftsreis' inricht't, æwer Wien un Triest nah
Konstantinopel, un de Dokter meint, dat wir so wat för Di, dor kemst Du mit
Lüd' tausam un kregst wat tau seihn, un ut Dinen ewigen Arger hir in Rostock
künn 'ne grote Freud' in Konstantinopel warden.« – »»Wat?«« rep de Oll un
sprung pil in 'n Enn', »»ick? – As Ick? – un Konstantinopel? – Willt Ji mi tau
'ne Uhl maken? – In minen ollen Dagen tau 'ne Uhl?«« – »Vatting, sett Di dal,«
säd Korl un fot den Ollen rund üm, »de Sak is doch gor nich slimm. – Süh, hir
kümmst Du ok mit frömde Lüd' tausamen, mit Bohmen . . .« – »»Ja,«« föll de Oll
giftig in, »»mit Bohmen un Ohmen un Sohmen un Drohmen.«« – »Süh,« säd Korl
wider, »»dat Geld hest Du jo doch, dat hest Du Di jo sur verdeint dat kann 't
jo nich utmaken, un Du kriggst de schönste Gegend tau seihn, un dat Du Dine
Bequemlichkeiten kriggst, dorför will'n wi woll sorgen: Jochen Klæhn sall mit.«
– »»Jochen Klæhn un ick, beid' nah Konstantinopel! – Ja, för den Arger hewwt Ji
gaud sorgt.«« – Un hei löp an de Klingel un lüdte, un Jochen kamm herin. –
»»Jochen, weitst wat Niges? Ick sall 'ne grote Reis' maken, un Du sallst mit,
mit æwer 't Water,«« un dorbi lachte hei so gelbunt up, »»ja, Du sallst mit.««
– »Herr,« säd Jochen un kek em so gründlich an, »æwer 't Water? – Früchten S'
sick nich, ick bün en seebefohren Mann; ick bün tau Boltenhagen alle Morgen mit
Fritz Swarten un Ketelhaunen tau 'm Fischen führt. Ne, mit 't Water weit 'ck
Bescheid.« – »»Gah man, Jochen!«« säd Korl, un as Jochen 'rute gahn was, säd
hei: »»Vatting, dat is jo nich nödig, dat Du so mit einem Mal dorup inplumpst,
bedenk Di de Sak irst; Du hest bet gegen Ostern noch Tid naug tau æwerleggen.««
– »Ach wat! – Will'n man von wat Anners reden. – Wennihr möst Du wedder weg von
mi?« – »»Morgen vör Dau un Dag'; ick heww den Slachter morgen Vormiddag
bestellt, dat ick de Fettkäuh an em verköpen will.«« – »Na, schön! æwer denn
geihst Du mi nu glik tau Bedd. Du hest hüt Strapazen naug hatt un büst in de
Johren, wo de Minsch sine Rauh verlangt. – Leiwer Gott, wenn ick in jenne
Johren nich so quält wir, ick glöw', ick wir meindag' nich krank worden; æwer
dat wiren dunn annere Tiden. – Un nu, min Sæhn, wenn ick Di morgen früh nich
mihr seihn süll, denn ick slap länger, wil ick 's Abends nich inslapen kann,
denn lew' recht woll un« – hir wis'te hei mit den Dumen æwer de Schuller nah
dat Nahwershus tau – »derentwegen sett Di nicks in den Kopp un lat Di dat nich
tau sihr tau Harten gahn, dat besorgt uns' Herrgott all, un wat ick dortau
dauhn kann . . .« – »»Vatting, dat weit ick, un ick bün ganz ruhig, un sei is
't ok, denn kamen möt dat, un täuwen kænen wi jo.«« – »Na, denn gu'n Nacht, min
Sæhn, un Adjüs!« – »»Adjüs, Vatting!«« –

As de Sæhn gahn was, klingelte de Oll un Jochen Klæhn kamm 'rin. – »Jochen,
Korl möt morgen früh tidig furt, sorg' dorför, dat hei tau rechter Tid sinen
Koffe kriegt. – Aewer Du verslöppst de Tid woll.« – »»Ja, Herr, dat dauh 'ck
woll; æwer denn bliw ick leiwer de Nacht up.«« – »Ne, dat sallst Du nich, denn
büst Du morgen den ganzen Dag nich tau bruken. Denn ward ick jo woll upwaken.«
– »»Ne, Herr, dat sælen Sei nich, denn richt ick mi leiwerst min Maschin' up.««
– »Wat is dat wedder?« – »»Heww ick mi All allein utdacht. Seihn S', æwer 't 
Koppenn' von min Bedd heww ick mi en Nagel in den Bæhn slagen, un dor binn ick
en Band an, un dor binn ick einen von min Stewel an, dat hei mi dicht vör de
Näs' bammelt, un wenn 'ck mi denn ümdreih, denn stöt ick mit de Näs' an den
Stewel un denn wak ick up.«« – »Na, denn mak dat.« –

Jochen gung, makte dat, stödd mit de Näs' an den Stewel, makte Koffe, un Korl
reis'te af; un as Jochen so hentau Klock achten sinen ollen Herrn ok den Koffe 
bröcht hadd, stellte hei sick in de Husdör un kek de Strat en beten entlang.
Paul Groterjahn kamm antaugahn, de nah de Schaul wull: »»Gu'n Morrn.«« – »Gu'n
Morrn,« säd Jochen, so kolt, as hadd 't de Nacht froren, un hei wir mit
infroren, un kek wid æwer Paulen weg in de Firn', as wull hei de Schorsteins in
de Alexandrinenstrat tellen. – »»Wat is Di, Jochen?«« frog Paul un grawwelte
nah sine Hand herümmer. »Nicks is mi,« säd Jochen, tog de Hand furt un tellte
wider. – »»Mein Gott, Jochen, wat hest Du?«« – »Wat ick heww?« un Jochen kek em
un fohrte em giftig an, »Schell heww 'ck kregen, den ganzen Abend Schell. Du 
schünnst mi ümmer allerlei an, un ick bün so 'n Narr un dauh 't ok, un nu hett
mi Herr Jahn verbaden, ick sall gor nicks mihr tau dauhn hewwen mit Di, un von
Din Helene will hei ok nicks mihr weiten, un da!« – hei langte achter de Dör –
»da, dor hest Dinen Flitzbagen un nu reis' man!« – »»Jochen, Jochen,«« säd Paul
un de Thranen treden em in de Ogen. – »Ne, reis' man, ick will nicks von Di
weiten.« – »»Jochen,«« säd Paul, un de Thranen lepen em de Backen dal, »»Du
büst . . . Du büst en rechten Schapskopp!«« un dunn brok dat Weinen stärker bi
em ut, un hei verget de Schaul un lep nah Hus, un as hei in de Stuw 'rin kamm,
wo de Fomili noch bi den Koffe satt, smet hei sine Bäuker up den Disch, de
Armbost in 'ne Eck un bröllte lud'hals'. – Dat is dine irste Fründschaft, Paul,
de de Welt terreten hett, 't warden woll noch mihr in dinen Lewen braken
warden; æwer dat irste Mal deiht sihr weih, un wenn 't ok man Jochen Klæhn is.

»Poll,« rep Fru Groterjahnen, »was heißt dies? Warum bist Du nicht in der
Schule?« – »»Ja,«« säd Herr Groterjahn, un kek sinen Sæhn so recht streng' as
Vader an, »»was heißt dies? und warum bist Du nicht in der Schule?«« – »Und das
kommt davon, und das kommt von der alten dummen Feindschaft her,« rohrte Paul
wider, »nu will Jochen Klæhn nichts mehr mit mir und mit Helene zu thun haben,
und der alte Jahn hat's ihm verboten.« – Helene was upstahn un strakte an
Paulen 'rümmer: »»Laß gut sein Paul, Jochen Klæhn wird wohl wieder mit Dir
reden und der alte Jahn auch.«« – »Wenn ich Kinder hätte,« rep Fru Groterjahn,
»die Ehrgefühl besäßen oder auch nur den geringsten, kindlichen Gehorsam, dann
hätten sie sich einer solchen Demüthigung von einem Bauernlümmel nicht
ausgesetzt.« – »»Ja,«« seid Herr Groterjahn un sach noch ümmer streng' as Vader
ut, »»Mutter hat Recht, Paulus, warum setzest Du Dich einer Demüthigung aus?
und auch Du Helene?«« – Hir würd sin strenges Utseihn all en beten
weikmäudiger. – »Vater,« säd Helene un makte sick noch ümmer mit Paulen tau
dauhn, »ich habe dem jungen Burschen auf seinen Gruß gedankt und habe mich bei
ihm öfter nach dem Befinden seines Herrn erkundigt; ich mache auch gar kein
Hehl daraus, daß ich mich öfter mit dem alten Jahn selbst unterhalten habe; ich
habe keinen Haß gegen ihn, und die Freundlichkeit, die er mir früher erwiesen
hat, steht mir noch zu lebendig vor Augen, als daß ich sie mit Undank erwidern
möchte.« – »»Was höre ich?«« rep Fru Groterjahn un slog de Hänn' tausam,
»»meine Kinder, mein Sohn Poll, mein Kind Hella conzipiren . . . con . . .
con . . . conspiriren gegen mich mit dem Erbfeind unseres Hauses, und Du,
Groterjahn, Du sitzst dabei und sagst nichts dazu?«« – Dorin hadd sei nu Recht,
Herr Groterjahn hadd nicks seggt un hadd ok dorbi seten, hei hadd blot denn
sine Fru un denn sine Kinner anseihn, un 't was ogenschinlich, dat hei de ganze
Wichtigkeit von de Sak noch gor nich mal recht inseihn hadd; nu æwersten kamm
't æwer em, hei stunn up un säd forsch tau sine Kinner: »Ja, Ihr conspirirt!
Und Du, Paulus, gehst mir gleich in die Schule!« – »»Du gehst mir gleich in die
Schule,«« säd ok de Fru Mutter, »»Dein Bildungsgang wird sonst unterbrochen.««
– »Ja, Pauling, geh in die Schule,« säd ok Helene. – Paul kek sine Swester an, 
drögte sick de Ogen, süfzte en por Mal deip up, namm sine Bauker un gung in de
Schaul. Aewer hei gung glik dwars æwer de Strat, dat hei nich an Jochen sinen
Hus' vörbikamm; hei wull mit Jochen Klæhnen nu ok gor nicks tau dauhn hewwen.

As Paul weg was, plinkte Fru Groterjahn ehren Eheherrn utdrücklich tau un
wis'te mit den Dumen æwer de Schuller nah ehr Nahwershus tau. – »Ja,« brummte
Herr Groterjahn in den Bort. »Ellen, mein Kind,« säd hei, »Deine Mutter
befindet sich nicht wohl, ihre Nerven sind durch diese Scene in Aufruhr
gekommen, sieh Du heute Morgen einmal nach der Küche,« as wenn Helene dat nich
Morgen för Morgen dauhn müßte. – »»Ja, Vater,«« was de Antwurt; sei gung, smet
æwer noch en langem Blick up ehren Vader, de em sihr in Verlegenheit setten
ded. –

»Anton,« fung sine leiwe Fru an, as Helene 'rute gahn was, un ehre Nerven
sett'ten sick hellschen in Positur, »ich habe mit Dir zu reden.« – »»Hm,«« säd
Herr Groterjahn, wat so vel heiten süll, as: Dit wir jo extra, ehre gesetzliche
Tid wir eigentlich jo blot 's Abends nah den Taubeddgahn, un dit brukte hei
sick nich gefallen tau laten; dortau kamm nu noch Helene ehr Blick, de em so as
'ne stumme Bed' vörkamen was, un so was em denn binah as 'ne Opposition tau 
Maud'. – »Anton,« säd Fru Groterjahn, »Du weißt, ich mische mich nie in Deine
Angelegenheiten, Du hast die Erziehung von Paul übernommen und Du sollst sie
auch behalten; für mich ist Paul kein Object der Erziehung – wie sagte der
Professor doch noch? – kein Substrat, ihm fehlt das Höhere, er huldigt dem
Gemeinen, Jochen Klähnen und Andern, darum kannst Du ihn erziehen, so viel Du
willst; aber Helene ist mein Kind, ich sorge für ihre Erziehung, ich leite
ihren Bildungsgang, wie ich ihn schon immer geleitet habe. Oder habe ich das
nicht?« – »»Ja, aber . . . .«« dat wir doch hoffentlich ok sin Kind, wull hei
wider seggen; æwer sei led nich, dat sine obsternatschen Inwendungen tau 'm
Utbruch kemen. – »Schweig still, Anton; Helene ist jetzt in das Stadium
getreten, wo über die Zukunft des Weibes der Würfel geworfen wird, wo sie
entweder an der Seite eines gebildeten Mannes die Palme aller menschlichen
Erziehung erlangt, oder an der Seite eines ungebildeten in den Schmutz und den
Staub des gemeinen Lebens zurückgeschleudert wird. – Ich weiß, wie weh das
thut!« – »»Hm,«« säd Vater Groterjahn, wat so vel heiten süll, as: Du geihst mi
doch en beten tau wid – ungebildten Mann? – ick heww Di nich taurügg sleudert.
– »Jetzt ist bei Helenen periculum in mores,« redte sei wider: »was so viel
heißen will, als: es ist die höchste Zeit, daß der Umgang und jegliche
Beziehung mit dem Sohne von dem da,« hir wis'te sei æwer de Schuller,
»abgebrochen wird, daß mein Kind mit andern hochgebildeten, jungen Männern in
Berührung kommt – ach, der Baron von Unkenstein! – aber Du warst nicht
zuvorkommend genug gegen den liebenswürdigen, jungen Mann.« – »»Aewer,«« brok
nu de Opposition los, »»wat süll ick dorbi dauhn? – Ick weit den
Deuwel . . . .«« – »Sprich hochdeutsch, Anton! Ich meine, die Sache ist von
solcher Wichtigkeit, daß sie wohl hochdeutsch verhandelt werden könnte.« –
»»Meinentwegent,«« säd Herr Groterjahn, un sine Opposition slog den Mittelweg
in, indem dat sei sick missingsch vernemen let. – »Darum bin ich so sehr für
diese Reise nach Konstantinopel, weil sie uns und Helene mit gebildeten Leuten
zusammen führen wird. – Die gehörige Vorbildung zu einer solchen Reise besitzt
Helene, sie versteht Englisch, Französisch und Musik; das Einzige, was ich
bedauere, ist, daß ich ihr nicht noch Privatstunden in der Baukunst habe geben
lassen, damit ihr ein innerstes, seelisches Verständniß für die erhabenen
Tempel und Moscheen des Alterthums aufginge; aber auch die beste mütterliche
Erziehung kann nicht an Alles denken, und mein Kind ist leider zu indolent, um
selbst an so etwas zu denken. – Hier aber muß sie fort, wenigstens eine
Zeitlang, denn ich sehe Alles, ich durchschaue das Ganze, der da,« sei wis'te
æwer de Schuller, »hat sich zum Zwischenträger dieser kindischen, sogenannten
Liebe aufgeworfen.« – »»Ne,«« säd Anton, sprok plattdütsch un sprung up, wat en
düdlich Teiken was, dat hei sick up de Achterbeinen setten wull, »»dat deiht
hei nich, dortau is hei vel tau stolz. – Wenn hei dat nich wir, denn hadd hei
sick unner Dine vörnehmere Bildung woll bögt, un denn wir 't woll noch Allens
so, as 't west is. – Ne, dortau is hei tau stolz un sin Korl ok.«« – »Anton!«
rep Fru Groterjahn un ehre Nerven sprungen pil von den Sopha in Enn' un makten
vör Wuth Antonen en ganz blages Gesicht tau, dat de olle gaudmäudige Fetthamel
an Slag un Unglück denken müßt; un wat süll 't oll Worm denn woll in de Welt
anfangen, noch dortau mit so 'n Gewissen up de Seel? Hei stek also fix de Pip
in den Sack un fung an, sine Fru tau begäuschen un säd: hei hadd man so meint,
æwer sine Meinung wir dat nich, un wat sei mit ehr Kind upstellen wull, dat
künn sei jo, un hei künn sick jo ok nich besweren, dat hei in 't Achtergeleg' 
schawen wir, hei hadd jo sin vullup Deil mit sin Kind tau dauhn, mit Paulen. Un
dunn kumpelmentirte hei ehre Nerven wedder up den weiken Sopha dal un föll bi
ehr up de Knei, nich wegen Afgötteri un Leiwsanbedung, denn de Tiden hadd hei
hatt un sei ok, un sei verlangte dat ok nich mihr, denn sei was mitdewil ut 'ne
sihr schöne 'ne sihr verstännige Fru worden, un hei stek den Kopp unner den
Sopha, nich ut Feigheit, as de Vagel Strauß deiht, dat hei sick vör sine Fru
unsichtbor maken wull, ne! dit was All wegen de Rutsch. Un hei halte de Rutsch
unner den Sopha 'rute un stellte sine leiwe Fru ehre leiwen Beinen dorup, recht
sacht, denn hei kennte dat, indem dat all' ehre lütten Scharmützels dormit en
Enn' nemen, dat hei de Rutsch halen müßt. Un as dit beschafft was, dunn
beruhigten sick de Nerven von de Beinen an upwarts, un sei was ganz blassing
worden un lagg smachtig in de Sophaeck, un nu was hei ganz blag von 't Bücken
un puste as 'ne Adder, un sei säd sihr sachtmäudig: »Anton, Du bist der Vater
meiner Kinder, beruhige Dich; aber verlaß mich jetzt, ich bin sehr abgespannt,
ich muß mich erst geistig wieder anregen.« – Un Herr Groterjahn puste 'rute,
nich von wegen sine Boshaftigkeit, blot von wegen dat Bücken: ja, dat wull hei,
un hei wull sick hensetten un wull en Breif schriwen an den Paster tau
Grote-Barkow wegen dat Meß-Kurn, un denn wull hei tauglik en Breid mit inleggen
an den Herrn Nemlich wegen de Reis' nah Konstantinopel, wat hei de Erklärung
æwer sick nemen wull un biher ok Paulen sinen Unnerricht, »»denn,«« säd hei,
»»wie Du heute Morgen so schön sagtest, sein Bildungsgang darf nicht
unterbrochen werden.«« – Un dit kettelte ehr, dat Anton ditmal ehre Redensort
so schön behollen hadd, wat süs sin Sak velmals nich was, un sei winkte em
gnedig 'rute ut de Dör un säd: »Thu das! Poll gehört Dir, Hella mir als
Erziehungs-Substrat.« – Un hei gung 'rute, un as hei de Trepp nah sine Stuw
'ruppe gung, säd hei bi jede Stuf' »»Substrat! – Substrat!«« – Hei wull sick
dat Wurt marken, dat hei ehr dor 'ne Freud' mit maken wull. – Un sei lagg up
den Sopha un regte sick geistig wedder an. – –

Kapittel 3.

Wer Herr Nemlich is, un worüm sick de Jung' de Stewel scheiw lopen hett. – Wat
de Lüd' seggen. – Worüm Herr Nemlich den ollen Köster Beerbom sine Munde in en 
verbeterten Culturstand bringen will. – Wat Uhlen ok singen? – Worüm de ›Herr
Verfasser‹, Eugehn Züh, den Titel ›Schaulmeister‹ as Oekelnamen vernutzt, un
wat de ›Instinct der Vernichtung‹ för 'ne Ort von Dirt is? – Wo de Düwel den
ollen Köster in de Klawen hett, un sine Fru ehr blag'wörpeltes Aewerbedd in den
Hus' herümme späukt. – Herr Nemlich kriggt en Raup nah Konstantinopel; nah
Zwiebelsdörp wir Munde'n leiwer west. – De arme Paster! – Adjüs! Munde for
ever!

Nu möt ick an mine leiwen Lesers ein wat utverschamtes Verlangen stellen; sei
möten bi dit Weder – dat regent hüt den ganzen Dag, blot gegen Abend ward dat
klor – un bi desen Weg – de Holtwagens hewwen em en beten mitnamen – mit mi 'ne
Reis' nah Groten-Barkow maken. – 'T is vel verlangt; æwer 't helpt doch nich,
wi hewwen dor nothwennige Geschäften bi den ollen Köster Beerbom, un hüt is
Sünndag, hüt hett de Mann de meiste Tid, Warkeldags möt hei de Kinner slagen.

Den Nahmiddag vörher hett sick bi den Köster all Herr Nemlich, Huslihrer bi den
ollen Semmlow tau Quistörp, infunnen. De Lüd' seggen jo, hei stækert nah den
Köster sine öllste Dochter, Munde, 'rümmer; Breiw' schriwwt hei ehr tau 'm
wenigsten, dat weit ick, denn de Jung' ut den ollen Semmlow sinen Veihstall
seggt, hei hett sick sine nigen Stewel in den deipen Weg tüschen Quistörp un
Groten-Barkow ganz scheiw lopen un will nu nich mihr, un fröggt, wer em dor wat
för giwwt? Herr Nemlich giwwt em nämlich man blitzwenig för sin Aportendrägen,
kann em ok man blitzwenig gewen, denn hei brukt sine Gröschens nothwendig
sülwst tau 'm Upvijolen von sine Perßohn, un de Leiwspresente an Munde tehren
em ok an den Geldbüdel. – De Lüd' seggen ok, de oll Köster will noch nich
'ranne an 'ne regelrechte Verlawung un hött noch mit sinen väterlichen Segen
'rümmer, as de Scheper mit de Schap an en Weitenslag entlang; æwer wat will dat
seggen? seggen de Lüd'; wat sei is, de Kösterfru, stimmt dorför, un vör Allen
Munde sülwst. – Aewer, seggen de Lüd', warden kann dor doch nicks ut, denn
Munde steckt tau sihr gegen em af, sei is woll en gesunnes un ok en smuckes 
Mäten, æwer ehr geiht dat ›Feine‹ af, wat ›Cultur der Welt‹ bi em utbrött hett.
– Hei, Herr Nemlich, fäuhlt den Afstand mæglicher Wis' sülwst, un hei stanzelt
nu mit Hänn'n un Fäuten dornah, Munde in en verbeterten Culturtaustand tau
bringen, un hett gistern Nahmiddag de Geheimnissen von Paris von Eugehn Züh
mitbröcht, dat hei ehr dormit in Bildungsangelegenheiten unner de Arm gripen
will. – Hei hett gistern Nahmiddag bet 's Nachtens hentau halw twölwen in einen
Ritt vörlesen, un as dunn tauletzt Vader Köster seggt hett: un wir 't naug,
morgen wir ok en Dag, hett Keiner von de ganze Gesellschaft tau Bedd gahn
wullt, so hewwen sei sick grugt. Un tauletzt is de Utkunft drapen worden, dat
de Kösterfru un Munde un dat halfutgewussene Deinstmäten, Stin-Durtig, un den
Köster sine æwrigen söß lütten Fomilien all ehr Beddgeschirr in de Schaulstuw'
tausamen dragen hewwen, un hewwen dor de Nacht sick an enanner tröst't; blot
Herr Nemlich un de Köster hewwen de Nacht allein legen! De Köster æwer ok man
bet hentau halwig Ein, dunn is 't ok æwer em kamen, un hei is mit sine Bedden
up den Kopp ok nah de Schaulstuw' utwannert. Un as hei dor ankloppt hett, dat
sei em 'rinner laten süllen, hewwen sei sick All so grugt, dat Keiner Antwurt
gewen hett, un as hei nu düller anbullert hett un sick namkünnig makt hett,
hett sick de Kösterfru tauletzt en Hart fat't un hett de Dör upmakt, æwer as
sei nu stats ehren Mann ehr eigenes blag'wörpeltes Aewerbedd hett dorümmer 
späuken seihn, hett sei sick so dägern verfirt, dat sei in de Huk dalsackt is,
un de söß lütten Beerboms-Fomilien hewwen en Geschrei anstimmt, dat Herr
Nemlich in korten Tüg' von den Bæhn 'raf kamen is, in de Meinung, dor wir Füer;
denn grugen deiht Herr Nemlich sick nämlich nich, dortau is hei nich allein tau
gebildt, ne, ok tau upperklärt. – Un för sinen Heldenmaud is hei sihr säut
belohnt worden, denn hei hett tau 'm irsten Mal sine Leiwste in en Bedd liggen
seihn; dat heit, hei hett nicks von ehr seihn, nich mal ehre Nachtmütz, denn
sei is unner krapen west; æwer hei hett doch ehr Bedd seihn. – So hewwen de
Lüd' vertellt, un ick weit 't nich, wat dat wohr is oder nich. Aewer wat nu
kümmt is wohr, dat hett de oll Köster mi sülwst vertellt.

Den annern Morgen, den Sünndag, langte Herr Nemlich all bi den Koffe wedder nah
dat Bauk, üm de Bildung furttausetten, æwer de Köster namm em 't ut de Hand un 
slot dat in sin Schapp un säd: hei höll dat bi sinen Stand nich för paßlich,
dat vör de Predigt so wat bedrewen würd, irst müßt hei ok sine geistlichen
Geschäften besorgen, dat Lüden up den Thorm un den Gesang in de Kirch, un hei
wull 't ok mit anhüren. Dat hülp denn nu nich, de Gesellschaft müßt sick dorin
finnen, un satt nu 'rüm un hulwakte wegen de slimme Nacht, de sei hatt hadd;
Munde kunn sick gor nich in de Schicksalen von de ›Schallerin‹ un in den
Edelmaud von den Fürsten von Geroldstein finnen, un Stin-Durtig, dat
halfutgewussene Deinstmäten, gung mit grote, runne Ogen un rugen Kopp in den
Huf' herümmer un säd ümmer vör sick hen: »De Uhl, dat oll Uhlenminsch! – Fru,
dat 's doch woll 'ne Hex west,« un hadd gor keine Ahnung dorvon, dat sei sülwst
as en leibhaftiges Uhlenküken utsach.

Na, tauletzt un tauletzt was denn nu de Predigt un de Kirch tau Enn', un ick 
glöw' nich, dat in jichtens ein sündig un verwohrlos't Hus in de ganze Gemein
so 'n Janken nah dit Enn' west is, as in dat Kösterhus, wat doch en geistlich
sin sall. De oll Vader Köster hett mi nahsten unner groten Jammer un Ledwesen
ingestahn, em för sine Perßohn hadd de Düwel ganz in de Krallen hatt, hei hadd
bi sinen geistlichen Gesang an nicks wider dacht, as an de
Spitzbauwenwirthschaft tau Paris, un as de Herr Pastur sine Predigt en beten 
vüllig mit lange Lin' hadd utlopen laten, wat hei bi weck Gelegenheiten, wo hei
en beten mihr as gewöhnlich Staat maken wull, so an sick hadd, dunn wir em so
tau Maud' west, as hadd hei den Herrn Pasturen woll an den Tolor rügglings von
de Kanzel trecken müggt, so hadd de Düwel in em späukt.

As de Köster tau Hus kamm, stunnen sine Fru un Munde un Herr Nemlich un dat
halfutgewussene Deinstmäten un de söß lütten Fomilien vör de Dör tau sinen
Schapp, as wi in unsen Jungsjohren nah de Schaul vör de Spiskamerdör, un
jankten nah dat Bauk, as wi nah Botterbrod, un de Köster brok mit starken
Schritten dörch de Reih, grad' as uns' Tanten Schæning tau dauhn plegte, slot
dat Schapp up, halte dat Bauk, gaww dat Herrn Nemlichen, grad' as uns' Tanten
Schæning, as wenn dat Bauk en Botterbrod wir. Herr Nemlich sett'te sick nu in
den Lehnstaul baben an den Disch, de Köster mit sine Fru up den Sopha un de
Annern up Stäul üm den Disch 'rüm; dat halfutgewussene Deinstmäten satt unnen
an, Herr Nemlichen grad' gegenæwer, un kek em mit ehre runnen Ogen an. – Keiner
ded Handswark, kein Knütt un kein Nicks rögte sick, un ut einem Munn' säden s'
All: »Na, nu man tau!« –

Herr Nemlich slog dat Bauk up un fung an: »»Wir sind gestern bei der
schauderhaft ergreifenden Stelle stehen geblieben, wo der Schulmeister, dem der
edle Rudolf die Augen ausgestochen hat, mit dem kleinen Lahmen und der Eule
zusammentrifft.«« – »Dat oll Uhlenminsch!« säd dat halfutgewussene Deinstmäten
vör sick hen, »ritt de Gören de Tähnen ut!« – »»Still!«« säd Munde. – »Herr
Nemlich,« säd de Köster, »nehmen Sie 's nich übel; aber ich betrachte das Buch
als eine Belehrung, und nu will mir das nicht in den Kopf herein – nehmen Sie
mal an, es ist doch ein stark Stück, daß ein Mensch dem andern die Augen
aussticht und doch ein edler Mensch ist. – Was Du nicht willst, daß Dir
geschicht, das thu auch keinem Andern nicht.« – »»Ach, Vadding, nu lat dat!««
säd de Kösterfru, »»wi willen hüren, wo 't wider kümmt.«« – »Nein,« säd Herr
Nemlich, »das ist mir immer lieb, wenn ich in solcher Weise gestört werde. –
Sie müssen nur bedenken, mein lieber Herr Beerbom, daß dieser edle Rudolf ein
Fürst ist, und daß er für die ganze Menschheit sich aufopfert, indem daß er so
ein grausames Ungeheuer in blinde Nacht versenkt.« – »»Ja,«« säd de Köster,
»»is All recht gut, abersten uns' Großherzog is auch ein regierender Fürst und
läßt doch die Leute nicht die Augen ausstechen. – Na, man weiter!«« säd hei,
denn sine Fru hadd em en Fuck in de Ribben gewen.

Un Herr Nemlich las:

    Der Schulmeister machte eine Pause.

    Die Eule stieß einen so gräßlichen Schrei aus, daß der kleine Lahme
    entsetzt auf der steinernen Stufe aufsprang.

    Das entsetzliche Geschrei der Eule – »wenn hei s' man dodmaken ded!« säd
    dat halfutgewussene Deinstmäten vör sick hen – schien die wahnsinnige Wuth
    des Schulmeisters auf den höchsten Grad zu steigern.

    Singe nur – sagte er leise – singe nur Eule – singe . . . Dein Todtenlied.
    – Du bist glücklich – Du siehst die drei Gespenster – unserer Ermordeten
    nicht mehr – den kleinen Alten in der Ru–e du Ro–ule – die ersäufte Frau –
    den Viehhändler. – Aber ich – ich sehe sie – sie kommen heran – sie greifen
    mich an! – Oh – wie kalt sie sind!

»Fru,« frog dat halfutgewussene Deinstmäten, »singen de Uhlen ok?« – »»Wenn Du
noch mal dor mang inredst, denn geihst Du mi ut de Stuw 'rute.«« – »Aber wie
natürlich ist dies!« rep Munde ut, as hadd sei dit All mal sülwst mit
dörchmakt. – »»Ja,«« säd Vader Köster, »»natürlich ist es sehr,«« as hadd hei
ok all mal en halw Dutzend Minschen ümbröcht, un wüßt un, wo 't ded, wenn hei
sei mit blinne Ogen vör sick 'rümspäuken sach. – »»Na, man weiter!«« säd hei,
denn hei was sick en frischen Fuck von sine Fru vermauden. –

    Der letzte Schein der Vernunft des Bösewichts erlosch in diesem Schrei des
    Entsetzens.

    Von nun an sprach der Schulmeister nicht mehr, er rannte umher, er brüllte
    wie ein wildes Thier und gehorchte nur noch dem Instinct der Vernichtung.

»»Halt!«« säd Vader Beerbom, »»Instinct der Vernichtung! was meint er damit?««
– »Ach, Vatting,« säd sine leiwe Fru, »ein Jeder kann sick jo dorbi denken, wat
hei Lust hett. – Süh, dat Du von den Instinct der Vernichtung en annern Begriff
hest, as uns' lütt Franz, dat versteiht sick von sülwst; æwer wi kamen jo dorbi
nich ut de Städ'.« – »»Nur noch ein Wort, Katharine,«« säd Beerbom un wendte
sick an den Vorleser: »»Den ausgezeichneten Herrn Verfasser in allen Ehren;
aber es ist mich sehr entgegen, daß er den schauderhaftigsten Bösewicht mit dem
Namen ›Schulmeister‹ benennt; es widerstreitet unserm Stand.«« – »Es ist mir im
Anfang auch so gewesen,« säd Herr Nemlich, »aber wenn Sie bedenken, daß der
Mörder jetzt schon in der Reue ist, und daß er sich bessern kann, und daß er
zuletzt noch ein sehr edler Mensch werden kann, und daß er den Namen nur
deßwegen führt, weil er, wie es im Anfang des Buches gesagt ist, eine sehr
schöne Hand schreibt, so können wir uns dabei beruhigen, indem das doch nur ein
bloßer Oekelname ist.« – »»Ja, das ist es gerade, daß der Titel ›Schulmeister‹
als ein Oekelname vermißbraucht wird!«« – »Ne, Vatting,« säd sine Fru, »Du
geihst tau wid, Du geihst würklich tau wid, un wi kamen nich wider.« – »»Ja,
Vating,«« säd Munde, »»wir müssen und müssen nu weiter.«« – Un de lütten söß
Fomilien säden, wenn sei sick grugeln süllen, denn wullen sei sick ok ahn
Vatting sine Inwendungen grugeln, un dat halfutgewussene Deinstmäten säd: sei
dürwte nicks von de Uhl seggen, un de Herr wull noch vel von den Schaulmeister
seggen. –

De oll Köster müßt sick denn nu sacht gewen, hei versprok denn ok den Mund nich
uptaudauhn, un dat Vorlesen gung wider; de Klock würd twölw, de Klock würd ein,
de Klock würd twei – dunn kunn 't de Köster æwer nich wider uthollen, hei frog,
wo 't denn mit dat Middageten stünn, æwer dor kamm hei schön an. – Sine Fru
frog em, wat hei so wenig Interess' an de Geschicht nem', dat hei doræwer nich
Eten un Drinken vergeten künn. – Un Munde säd, sei hadd dor ok nich an denken
künnt, un dat Deinstmäten säd grad'tau: sei güng nich 'rut, sei wull ok weiten,
wo de Geschicht uthauen ded. – Tauletzt würd de Utkunft drapen, dat
halfutgewussene Deinstmäten süll nah de Kæk gahn un süll Koffe kaken, un sei
künnen denn All bi 't Lesen Koffe trinken, un de Köster künn dortau stippen,
dat hei wat Fastes in 'n Liw' kreg'. Aewer de Voß was ehr tau klauk. – »Ja,«
säd Stin-Durtig, »dat Ji denn widerlesen willt, wenn ick 'rut bün. Ne, so geiht
't nich los! – Munde möt ok mit,« denn de Racker hadd dat in dat richtige
Gefäuhl, ahn Munde würd Herr Nemlich nich lesen.

So müßt denn un Munde als Sekerheits-Pand för dat halfutgewussene Deinstmäten
in de Kæk an den Koffepott stahn, bet de Koffe farig was. – Un nu stippte de
Köster, un Herr Nemlich las ahn alle Stürung bet in den deipen Schummerabend
herin. – Mit einem Mal sprung Munde up: »»Herr Pastohr kommt!«« – Herr Nemlich
klappte dat Bauk tau, de Köster un de ganz Gesellschaft flog in Enn', un de
Herr Pastur kamm in de Dör 'rin: »Guten Abend! Ich höre so eben, Herr Nemlich
sei hier bei Ihnen. – Ach, da! – Guten Abend! – Ich habe einen Brief an Sie
abzugeben von unserm Gutsherrn, Herrn Groterjahn. Hier! – Er hat mich mit dem
Inhalt desselben bekannt gemacht. – Der Brief wird Ihnen gewiß viele Freude
machen, aber er legt Ihnen auch gewisse Verpflichtungen auf, bei denen ich mich
in Ihrer Stelle etwas bedenken würde.« – »»Wollen Herr Pastor sich nicht ein
Bischen setzen?«« säd Vader Köster un schow de Lehnstaul taurecht. »»Besorg'
doch en Bischen Licht,«« säd hei tau Munde. – »Oh, nein, lassen Sie!« säd de
Paster tau Munde ehre Freud', denn ehr grugte, in 'n Düstern allein 'rut tau
gahn. – »Was haben Sie denn da?« frog hei wider un langte nah dat Bauk. – »»Oh,
es ist ein Buch eines gewissen Herrn Verfassers, mit Namen Eugehn Züh, welches
sich die Geheimnissen von Paris benennt, Herr Nemlich lies't uns das vor,«« säd
Beerbom, »»es ist sehr schön.«« – »Es ist sehr schön!« säd de Kösterfru. –
»»Reizend,«« säd Munde – dit ßackermentsche Wurt hadd sei ok all von Herrn
Nemlichen lihrt, kann ok sin, dat sei mal in Treptow oder Nigen-Bramborg tau 'm
Besäuk west was, denn dor is Allens ›reizend‹, ok en Gräfniß, wenn 't man mit
vele Kräns' un mit 'ne fierliche Likenred': ›Eingetreten in des Kirchhofs
stille Räume . . . .‹ begahn ward. – »Ich kenne das Buch nicht,« säd de Paster
un läd 't up den Disch. – »»Oh, Herr Pastor,«« föll Herr Neulich mit groten
Swung in, »»das müssen Sie lesen, der Verfasser geht noch über den großen
Franzosen Dumas, eine Spannung wechselt immer die andere ab, der Mensch kommt
gar nicht zur Besinnung, und als ich's zum ersten Mal durch hatte, bin ich drei
Tage in Unruhe herumgelaufen wegen der schauderhaften Slechtigkeit der
menschlichen Natur, denn dies ist das Thema.«« – »Dann les' ich's gewiß nicht,«
säd de Paster en beten sihr käuhl, »die Verdorbenheit der menschlichen Natur
brauchen wir nicht erst in Büchern aufzusuchen.« – »»Ja, aber Herr Pastohr,««
säd Vader Beerbom, de glöwte, hei müßte Herr Nemlichen en beten unner de Arm
gripen, »es dient doch sehr zur Belehrung.«« – »Mein lieber, alter Beerbom,«
säd de Paster un kloppte den Ollen fründlich up de Schuller, »in Ihrem Alter
schadet diese Art von Büchern nicht mehr so sehr viel, aber für die Jugend ist
sie gefährlich; ich möchte meinen Kindern das Buch nicht in die Hand geben,
wenn es so wirkt, wie Herr Nemlich sagt. – Nun, guten Abend! Ich will noch
meinen Spaziergang abmachen, das Wetter ist jetzt besser geworden. – Guten
Abend!« Dormit gung hei. –

»»Das glaub' ich sacht!«« säd Herr Nemlich, as de Paster ut de Dör was; »»daß
seine Jungs nichts davon verstehen werden, ist mir sehr klar, denn bei der
Methode, die er gebraucht, da lernen sie nichts als Lateinsch und Griechsch und
Mathematik und so was; von der allgemeinen menschlichen Bildung ist nicht die
Rede. Da frage ich neulich seinen Fritz, was er zur Unterhaltung lesen thäte,
da sagt der Junge: den Robinson. – Ein vierzehnjähriger Junge den Robinson! –
Aber ich vergesse meinen Brief. – Liebes Fräulein, theure Rosamunde, ein
bischen Licht; aber Sie grauen sich, ich werde Sie begleiten.«« – De oll Köster
protestirte dor so halw gegen, æwer de Beiden wiren all ut de Dör, un nu würd
dor in de Kæk en lütt Kapittel von Bildung achter 'n Füerhird afhollen, wat
Munden ehre Backen en beten roder as gewöhnlich upfarwt hadd, as sei endlich
mit Licht herinner kamm. –

Herr Nemlich las sinen Breif; sine Ogen würden ümmer gröter, hei sprung up:
»Nein dies ist . . . .,« hei sett'te sick wedder dal: »Nein dies ist . . . .« –
»»Was? Wat?«« frog dat dörchenanner; Herr Nemlich antwurt'te nich, hei las
sinen Breif unner allerlei Wunnerwarken tau Enn', dunn sprung hei up un
deklamirte in de Stuw' herümmer: »Das sag' ich man! Das sag' ich man! – Mein
Talent, meine Kenntnisse, meine Bildung, sie kommen doch zuletzt zur Geltung. –
Oh, der Herr Pastohr! – Ja, der hat mich nicht erkannt; was sagte er? Er würde
sich an meiner Stelle erst bedenken: – Ich bedenke mich gar nicht, ich nehm's
an! ich nehm's an!« – »»Ach,«« säd de Kösterfru, »»Sei hewwen gewiß de Städ' as
drüdde Hülpslihrer tau Zwiebelsdörp kregen,«« un dorbi kek sei Munde an, un
Munde was ganz blaß worden, un dat arme Kind folgte de Hänn' in den Schot, un
ehr was tau Maud', as wiren alle Gnaden von unsern Herrgott unverdeint up ehr 
utgaten worden, denn Munde was trotz Eugehn Züh un Bildung en hartensgaudes
Mäten blewen. – »Nein mehr, viel mehr!« rep Herr Nemlich un stellte sick midden
in de Stuw': »ich habe einen Ruf nach Konstantinopel gekriggt!« – »»Gott sall
mi bewohren!«« rep de Kösterfru, »»dat is jo woll bi den Türken.«« – Un Munde
ded ehr Hänn' utenanner un kek em unseker an; ehr wir Zwiebelsdörp leiwer west.
– »Na, nu aber sagen Sie, was das ist,« säd Beerbom. – »»Ich soll mit dem Herrn
Rittergutsbesitzer Groterjahn und seiner Familie nach Konstantinopel reisen und
in die umliegenden Gegenden, ich soll ihnen da Alles erklären und dem jüngsten
Sohn, Paul, auf der Reise Unterricht ertheilen, damit sein Bildungsgang nicht
unterbrochen wird.«« – »Das ist aber ein großes Glück,« säd de Köster, stunn up
un schüddelte Herr Nemlichen de Hand, üm em tau gratuliren, un wenn Herr
Nemlich in desen stolzen Ogenblick üm Munde ehre Hand anhollen hadd, de oll
Köster hadd ›ja‹ seggt. – »»Wat krigen Sei dorför?«« frog de Kösterfru, de mihr
för dat Praktische was. – »Ich kriege freie Reise, freie Zehrung und alle Tage
10 Sgr. für meine Extra-Ausgaben, als Wäsche, Cigarren u. s. w.« – »»Und was
haben Sie dagegen zu leisten?«« frog de Köster. – »Also erstlich die Erklärung
der Städte und Gegenden, dann den Unterricht von dem jungen Herrn, dann die
Aufsicht auf das Gepäck, das Billetauslösen auf der Eisenbahn, Vorlesen bei der
gnädigen Frau Groterjahn, wenn's Regenwetter ist, oder ihre Nerven abgespannt
sind, Feueranmachen für Cigarren und Pfeifen, und sonst noch kleine
Bestellungen ausrichten.« – »»Na, hören Sie,«« säd de Köster, »»da haben Sie
denn aber auch vollkommen Ihre Last mit. Das Andere ginge All; aber das
Vorlesen bei ihr, das is en beswerlich Stück. Ich kenne ihr, sie hat zu viele
Ideen. – Abersten wenn All das auch wär', bedenken Sie auch, daß Sie mit Ihrer
Reise wegen Ihrer Bewerbung um die Stelle in Zwiebelsdörp in einen Nachtheil
kommen können? Unsere geistliche Regierung wird Ihnen nicht nach Konstantinopel
nachflöten.«« – Munde kek em recht trurig an, as wiren all ehr Utsichten up ehr
lütt, bescheiden Glück æwer Nacht verhagelt. – Aewer – Du leiwer Gott! – en
jungen Minschen stiggt so wat tau Kopp, un Herr Nemlichen was de Reis' all mit
vulle Utrüstung, mit Aewertrecker un wull'ne Halsdäuker un warme Decken, in den
Kopp treden un hadd sick dor ›zweite Klasse für Raucher‹ behaglich in 'ne weike
Eck 'rin sett't, un nu süll hei upstahn un nah Zwiebelsdörp gahn un dor Kinner 
lihren? – Dat was nich tau verlangen, un wenn Munde ok noch so trurig utsach. –
Hei redte also noch vel von de groten Verhältnissen, in de hei dörch de
gebildte Groterjahnsche Fomili kamen würd, un dat Ministerium würd woll tau
weiten krigen, dat hei wegen sine utgeteikenten Kenntnissen tau so en vörnehmem
Posten beraupen wir, un dat hei stark doran denken ded, de lütten
Hülpslihrer-Städen mit en grotorigen Sprung tau æwerhüppen un vörlöpig up en
recht gauden Kanterposten los tau gahn. Un as em Munde bi sinen Afschid ut de
Dör lüchten ded, gaww hei ehr so 'n fixen Ströper-Kuß un flustert ehr tau: »Was
meinst Du?« – denn wenn de Köster nich dorbi was un in sine Breiw' nennte hei
sei all Du – »was meinst Du zu dem alten Müschen seine Stelle; er wird schon
alt, und wenn ich sie kriege, dann . . . . für die standesgemäße Einrichtung
ist auch schon gesorgt: Herr Groterjahn giebt mir nach der Reise ein
großartiges Duzöhr. – Das behalt für Dich, da will ich später Deinen Vater mit
überraschen.« –

Munde gung mit beklemmten Harten in de Stuw' taurügg, un hei gung in 'n Düstern
nah Quistörp tau un redte lud' mit sick sülwst von den groten Christoffer un
satt hoch tau Pird', bet hei tauletzt in en Grawen föll, wat em in so wid
afkäuhlen ded, dat hei tau Hus sinen Prinzipahl sine eigenen Utsichten
vörstellig maken kunn. –

De oll Semmlow was en gaudmäudig Mann, un as em Herr Nemlich versprok' en
gauden Fründ von sick in sine Städ' tau stellen, makte hei wider keine
Inwendungen, ok dunn nich, as em Herr Nemlich anmauden was, den Fründ glik
antaunemen un em sülwst biher mit uttaufaudern, denn hei müßte noch för sine
grote Upgaw' hellschen vele Studien – so säd hei – maken.

Den sülwigen Abend schrew hei an Herr Groterjahnen: ja, hei wull, wir mit
Allens taufreden un bedung sick blot noch expreß 'ne gebildte Behandlung ut. –
Den annern Morgen müßte de Jung' mit de scheiwen Steweln den Breif up de Post
bringen, Herr Nemlich makte ›Studien‹, un stats de Kinner tau lihren, lihrte
hei sick sülwst; Eugehn Züh kek em as ewige Jud', den hei noch nich kennte,
woll sihr leiwlich an, æwer för ditmal müßte de Mann sick gedüllen. Hei verföll
nu natürlich tauirst up de Landkort. »Hir Meckelnborg, Quistörp,« säd hei; denn
wenn hei mir sick sülwst redte, redte hei Plattdütsch, ut pure Ökonomi, hei 
brukte sine hochdütschen Kräft nich för sick sülwst aftaustrapziren, hei wüßt
jo, hei kunn. – »Hir Berlin – Bennewitz is all in Berlin west – oh, Bennewitz,
Du jammerst mi! – hir Dresden, Königreich Sachsen; Prag – wat is noch in Prag?
– Prag? – Ach so! Prager Studenten. – Wien – ach, Wien, ›'s giebt nur a
Kaiserstadt, 's giebt nur a Wien!‹ – Triest – hir geiht 't los – Adriatisches
Meer – Korfu – wo is Korfu? – Nah Korfu sünd wi up den Seminor gor nich kamen –
ah, hir; un nu geiht 't hir 'rüm« – dormit sus'te hei üm dat Kap Matapan
'rümmer, dat em de Hor up den Kopp simmen deden, »un hir,« säd hei, »liggt
Konstantinopel!« un sett'te sinen Finger up dat Flag mit so 'n Gewicht, as
sett'te hei sinen Faut up den Nacken von den Erbfind von de ganze Christenheit,
up den groten Soldan sülwst. As hei sick hir mit sine Gedanken en tidlang
'rümmer drewen hadd, was hei so verstännig, wedder an de Rüggreis' tau denken,
de hei æwer Smyrna un Athen un Venedig inslog. – As hei in Athen ankamen was,
rep hei: »Dunnerwetter, hir in Athen möt öltlings mal wat passirt sin! – Aewer
wat denn?« – Hei lep hen un halte sin Geschichtsbauk, ›kleine Weltgeschichte
für Töchterschulen von Friedrich Nösselt, Breslau 1834, sechste Auflage;‹ hei
slog hen un her, kunn æwer up den Sturz ok nich finnen, wat hei söchte. – »Na,«
säd hei, »das würde denn Gegenstand meiner Studien sein.« – Hir möt nu Einer
woll beachten, dat hei hochdütsch mit sick reden ded; hei ded dat ut grote
Hochachtung för dat Wurt ›Studien‹. –

As hei mit de Landkort farig was, langte hei sick sin Geographi-Bauk von
Cannabich von sin Eten-Spind 'runner, wo em Fru Semmlow'n ümmer tau Tid en halw
Pund Botter un en halw Brod 'rinner leggen let, dat hei Frühstück un Vesperbrod
doran hewwen süll, flog Konstantinopel up un fung nu irnstlich an utwennig tau
lihren: »Konstantinopel, von den Türken Stambul, auch Istambol genannt, ist die
Hauptstadt des türkischen Reichs; sie hat 6–700,000 Einwohner, genau weiß man
das nicht – 6–700,000 Einwohner, genau weiß man das nicht – genau weiß man das
nicht.« –

So studirte hei un den utgeslagenen Dag lang, bet 's Abends Korl Bennewitz
kamm, de em bi Herr Semmlow'n aflösen süll. – Na, un würd denn vel vertellt,
von sine grote Reis', von sine Leiw' tau Munde, de Korl Bennewitz all eben so
gaud utwennig wüßte, as hei Konstantinopel, un von de Studien, de hei noch
maken müßte. As de Red' bilöpig up Athen un Griechenland kamm, säd Korl
Bennewitz, hei hadd sine Bäuker mitbröcht, un dor wir de ›Olymp‹ mit unner
›oder Mythologie der Aegypter, Griechen und Römer, zum Selbstunterricht für die
erwachsene Jugend und angehende Künstler, von Petiscus, Professor;‹ wenn hei em
dormit deinen künn, nich mihr as girn; dor wiren ok Biller in. – Dat würd denn
nu mit Dank annamen, un Herr Nemlich lihrte nu ümschichtig ut den lütten
Cannabich, ut den lütten Nösselt un ut den lütten Petiscus, un 't gung ganz
glatt; blot wenn de lütt Petiscus an de Reih' kamm, un hei de Biller besach,
kregen de irnstlichen ›Studien‹ en lütten Knick, un sine Gedanken swewten æwer
den dreckigen Weg, wo sick de Jung' all de Steweln up scheiw lopen hadd, nah
Groten-Barkow in dat Kösterhus 'ræwer, denn bi dat Bild von de Minerva in den
lütten Petiscus müßte hei ümmer an Munde in den Kösterhus' denken, wegen de
grote Ähnlichkeit tüschen de beiden. – Dat heit – verstah mi hir Einer recht! –
blot de Gesichter wiren ähnlich, nich de Kledagen un de Utrüstung; denn Munde
gung nich för gewöhnlich mit Helm un Sper un Schild in den Hus' herümmer un 
drog ok en ordentlich Kled, wat sei sick sülwst makt hadd, denn sei hadd
Snidern lihrt, wat ok mit de Göttin tausam stimmte, denn in den lütten Petiscus
stunn utdrücklich, ›daß sie die Kunst des Webens, Nähens und Strickens lehrte;‹
un ok de Uhl an ehre Sid stimmte, denn Herr Neulich brukte sick blot dat
halfutgewussene Deinstmäten mit den rugen Kopp un de groten, runnen Ogen
vörstellig tau maken, un de Uhl was farig. –

So kamm denn nu de Tid tau sine Afreis' ümmer neger; den Dag æwer lihrte hei
sick utwennig, un den Abend disputirte hei mit Korl Bennewitzen æwer sine
›Studien‹, denn hei hadd ok man, as Schiller seggt, en korten Darm; wat hei den
Dag æwer tau sick namen hadd, müßte hei 's Abends wedder von sick gewen. – Hei
was öfter mal nah den ollen Köster Beerbom 'ræwer lopen un hadd Munde besöcht,
æwer ümmer man up de Uhlenflucht; nu æwer, an einen Sünndag, makte hei 'ne
längere Vesit un namm Afschid. Munde was sihr trurig, wegen de Afreis' un wegen
de Utsichten up Zwiebelsdörp, sei let sick 't æwer nich marken, dormit dat sei
sine Freud' nich vergällen wull. De oll Köster æwer un vör Allen de Kösterfru,
de hellschen prick wüßte, wo de Has' lep, drängten bi den Afschid dorup, dat
hei bi den Paster Adjüs seggen, un sin Gedächtniß bi em upwarmen süll, dormit
hei wegen Zwiebelsdörp nich in Vergetniß kem', wenn alle bi Herr Groterjahnen
un sine vörnehmen Bekanntschaften angeschirrten Strängen riten süllen. –

Herr Nemlich küßte nu den Köster un sine Fru un de söß lütten Fomilien un
tauletzt ok Munde, un de Köster ded hüt dorgegen keine Insprak, woll ut
Erbarmen mit sin Kind, denn Munde weinte bitterlich un stamerte mäuhsam de 
Würd' herut: »Schreib' auch mal.« – Sei hadd in ehre Weihdag' ehren Vader ganz
ut de Obacht laten un nennte em ›Du‹ – Herr Nemlich versprok dit un bedrog sick
in 'n Ganzen sihr gefaßt. –

Hei gung nu tau den Herrn Pasturen un säd, hei wull sick nu bi em empfehlen,
denn æwermorgen güng de Reis' los, un morgen müßte hei noch packen, un hei wull
em bidden, dat hei för em bi 'ne paßliche Städ' – von de Hülpslihrer-Städ' in
Zwiebelsdörp säd hei nicks – sine Försprak günnen süll. – »Also,« säd de
Paster, »wollen Sie wirklich die Reise machen. – Haben Sie sich nun auch
hinlänglich klar gemacht, was man für Ansprüche an Sie erhebt, und werden Sie
denen genügen können?« – Dat was denn nu jo 'ne rechte dæmliche Frag' von den
Paster: Herr Nemlich hadd drei Wochen in einen Ritt utwennig lihrt, un nu süll
hei noch nich mal ›genügen‹! – Herr Nemlich fäuhlte sick denn ok sihr kränkt un
säd sihr bestimmt: »»Herr Pastohr, Sie können mich fragen, wo Sie wollen, von
Venedig, von Athen, von Ithaka, von Ulissessen, von Periklessen, von
Themistoklessen un Alcibiadessen; z. B. von Konstantinopel, wo ich mit
angefangen habe, und was schon über drei Wochen her ist: Konstantinopel, von
den Türken Stambul, auch Istambol genannt, ist die Hauptstadt des türkischen
Reichs; sie hat 6–700,000 Einwohner, genau weiß man das nicht – genau weiß man
das nicht.«« – »Lassen Sie! Lassen Sie!« säd de Paster un grifflachte so 'n 
beten, »das kommt ja auf die Frage: wie hoch ist der Berg Sinai? hinaus. – Ja,
das ist Alles recht gut; aber es werden wohl viele Fragen an Sie gerichtet
werden, die Ihre Bücher nicht beantworten.« – »»Herr Pastohr,«« säd Herr
Nemlich, »»wenn Sie ein Buch haben, wo das drin steht, so bitte ich Sie, mir
das zu leihen, ich will's sehr in Acht nehmen. Ich lerne das All«« – un dorbi
kamm hei ganz up sinen Schaulkameraden, Jochen Klæhnen, sine Sprüng', denn, as
wi seihn hewwen, de lihrt ok Allens. – Up Jochen Klæhnen, fürcht ick, is in de 
Ort keinen rechten Verlat; æwer up Herr Nemlichen sett ick en grot 
Tauvertrugen, denn dat heww ick ümmer seihn: so 'n jungen, upgeweckten
Semerist, wenn de man blot en insläg'sches Bauk hett, denn wohrt dat nich
lang', denn weit hei de ganze Wissenschaft utwennig. – So 'n Bauk hadd nu de
Paster nich, säd æwer, hei wull bi Zwiebelsdörp an em denken, un Herr Nemlich
säd nu noch allerlei von hogen Dingen, säd tauletzt adjüs un gung nah Quistörp.

Unnerwegs brok hei æwer in en Sülwstgespräk ut: »Dat is nu so! – dor sitt hei
nu den ganzen Dag un studirt; æwer von dat, wat würklich interessant is, weit
hei nich de Spur – nich mal Eugehn Züh kennt hei: – na, gaudmäudig is hei, blot
sihr afsprekend. – Aewer dat hett för nicks Höheres Interess', wenn dat de
ollen, dummen Buren Sünndags wat vörpredigt hett, denn glöwt dat, nu is de Welt
farig!«

Arme Paster! möst Di dat æwer von so 'n Mann as Herr Nemlich gefallen laten,
worüm büst Du, gegen em hollen, so einfoltig! –

Den tweiten Dag nahher satt Herr Nemlich up de Post un führte nah Rostock.
Munde hadd em noch vörher dörch dat Uhlenküken von Deinstmäten en fründlichen
Breif schickt; æwer hei hadd tau vel mit Packen un Besorgen tau dauhn, as dat
hei sick vel dormit afgewen künn. – Nu up den Postwagen halte hei em wedder
'rut un säd still vör sick hen: Munde wir doch en gaud Mäten, un säd lud' in
'ne Ort Begeisterung: »Munde for ever!« – »»Speak You english?«« frog en
langen, drögen Herr, mit en Gesicht as en glattrasirten Swinkopp, de em
gegenæwer satt. – »Nein – ich – ich sagte man so!«

Kapittel 4.

Woans Jochen Klæhn de Nahricht von de grote Reis' upnimmt, un woran sin
anschlägsche Kopp bi dese Gelegenheit Allens denkt. – Korl kümmt un seggt
Adjüs, un hett keine Ahnung dorvon, dat em en Festmahl achter Fru Groterjahnen
ehre petistmusselinenen Gardinen deckt is. – Herr Nemlich trett gebildt in de
gebildte Fomili up. Hei ward up den Bahnhof arretirt. – Herr Jahn mit den
irsten, Herr Groterjahn mit den tweiten Tog. – Barlin. – Allerlei Fragen: Hoff
oder Daubitz? Wat Apen ok snacken kænen? Gott bewohre! Paul, wo kümmst Du nah
Barlin? Wo kann Schiller so 'n Dræhnsnack seggen?

»Jochen,« säd üm dese Tid eins Morgens de oll Herr Jahn tau sinen Burßen, as de
vör 't Abenlock satt un in de Kahlen pust'te; denn sörre lütt Aschenpüster ehr 
Tid hett sick – glöw ick – kein Schock von Blas'balkens un Püsters in Land
Meckelnborg upsmeten, indem dat dor noch för gewöhnlich de Püster vernutzt
ward, den uns' Herr Gott den Minschen in de Bost sett't hett; un de
Meckelnbörger hett noch Rægen in de Bost – »Jochen,« frog Herr Jahn, »wat is 't
buten för Weder?« as hei ut sine Slapstuw' kamm. – »»Je, Herr, dat knippt en 
beten, un för teihn Dag' vör Ostern dücht mi dat wat utverschamten. – De
Balbirer lep hüt vermorrn hir vörbi – wo drawte hei in sin lütt fipperig
Röckschen! – un rep mi tau, wi hadden æwer Nacht sæben Toll Küll hatt.«« –
»Na,« brummte de Oll vör sick hen, »de Reis' fängt gaud an; æwer wider 'runner
mag 't jo woll warmer warden. – Bring den Koffe 'rinner!« – As Jochen 'rute
was, gung hei an 't Finster un kek heruter up de Strat: »'t is en
Uhlenspeigelstück, wat ick abstellen dauh, æwer denn helpt dat nich! – All de
Minschen, de wat von mi hollen, de würklich wat von mi Rollen, drängen mi tau
de Reis', un in 'n Ganzen is 't ganz egal; ick kenn de Minschen hir eben so
wenig, as de, de ick dor drapen ward. – Un dat möt ick seggen, de Bäuker, de mi
de Dokter schickt hett von de Türkei un Grichenland, un de Geschichten von
Venedig, hewwen mi grad' nich vör den Kopp stött, un seihn müggt ick de schönen
Gebüden un de Gegenden ok woll; æwer leiwer müggt ick doch noch weiten, wo sick
dat dor regirt, wo de Minschen dor lewen, un wat dor up den Fellen waßt.« – Nu
sach hei up Jensid von de Strat lütt Paulen nah de Schaul gahn, wat hei all
vördem bemarkt hadd. – »Jochen,« frog hei, as de mit den Koffe 'rinner kamm,
»worüm geiht lütt Paul up Stunns ümmer up Jensid von de Strat? – Hei pleggt jo 
süs nah de Schaul vör unsen Hus' vörbi tau gahn.« – »»Je, Herr, hei 's tücksch.
Sörre de Tid, dat ick em dunn seggen müßt, ick süll nicks mihr mit em tau dauhn
hewwen, hadden Sei seggt, geiht hei ümmer up Jensid, un wenn hei mi in de Dör
stahn süht, denn dreiht hei sin Gesicht von mi as un kickt so stiw in den Laden
von de Putzmamsell herinner, as wenn hei stark üm 'ne nige Huw' benödigt wir.««
– »Ih, wat makst Du? So heww ick dat jo nich meint; ick wull man nich, dat Du
Di in Snackeri mit em inlaten, un dat Du wegen sinen Kram min Geschäften nich
in de Hor drögen laten süllst.« – »»Ne, Herr, dat geiht nich. – Ganz mit em
utenanner oder gor nich. – Denn, seihn S', hei is so 'n Gast: hei haspelt mi
mit sine dæmlichen Fragen Allens ut den Hals 'rut, wat hei weiten will, un wenn
hei wat von mi hewwen will, denn weit hei mi so üm den Bort tau gahn . . . .««
– »Du hest jo noch keinen.« – »»Ne, Herr, en ordentlichen noch nich; æwer hei
ward all. – Un dat weit hei recht gaud – de Racker! – dat wi Beiden, ick un
Sei, vel von em un sine Helene hollen dauhn. – Herr, sall 'ck mi mal en
Snurrbort stahn laten?«« un dorbi kek Jochen sinen Herrn so lüftig an, as hadd
em Einer mit sinen eigenen Snurrbort en unverhofftes Geschenk makt. – »Jochen,«
säd Herr Jahn un lachte dorbi so 'n beten, »wo wullst Du dat woll anfangen? –
Nu æwer irnstlich. – Morgen reisen wi, wi führen mit den irsten Tog, un hüt
möst Du den Kopp en beten bruken, dat wi Allens ordentlich packt krigen un
nicks vergeten.« – »»Tau de grote Reis'?«« – »Ja, dit ward de grote Reis'.« –
»»Herr, denn möt 'ck mi woll en rein Hemd mit nemen?«« – »Gewiß. – Wo vel
Hemden hest Du?« – »»Oh, Herr, min Mutting hett mi jo dunn söß ganz nige Hemden
makt, as ick hir her kamm.«« – »Denn nimm Di minen lütten Reis'kuffert – den
lütten! – un denn pack sei all söß in.« – »»Oh, Herr, Sei spaßen. – All söß?
Dor möt ick mi doch æwer wunnern, Herr! – Wat würden de Lüd' seggen?«« – »Na,
de warden sick vel üm Din Hemden kümmern! Un denn packst Du Din best Tüg in un
Strümp un Steweln, dat Du 'ne duwwelte Utrüstung bi Di hest.« – »»Herr, wo
geiht 't denn hen?«« – »Dat wardst Du woll tau weiten krigen. – Tauirst führen
wi nah Berlin.« – »»Füüüüh!«« fläut'te Jochen, »»nah Barlin. – Herr, dat is jo
preusch! – Dor is uns' Jehann Smidt, de hir bi Böttcher Drewsen is, ok all
west, un weiten S', wat de seggt. De Barliner, seggt hei, sünd uns tau klauk;
æwer Einer möt ehr man ordentlich upspucken, denn gewen sei sick. – Herr, sall
'ck mi denn man mine nige Mütz mit den gräunen Sanftbräm upsetten.«« – »Ja, dat
kannst Du; nu gah hen un pack Dinen Kram, nahst will'n wi minen packen.« –
Jochen gung; æwer 't wohrte nich lang', dunn kamm hei wedder 'rin. »»Herr, sall
'ck uns' Wichsgeschirr mitnemen?«« – »Ja.« – Un dunn kamm hei wedder: »»De 
Klederböst ok?«« – »Ja.« – »»Den Kloppstock ok?«« – »Ih, wat! – De kann hir
bliwen.« – Un dunn kamm hei wedder: »»Herr, wo ward 't mit uns' Koffemaschin'?
«« – »Ih, wat! Du nimmst mi am Enn' noch Schöttel un Pött mit.« – »»Je, Herr,
wenn 't noch achter Barlin geiht.«« – »Na, nu mak man un pack Din Saken in.« –
»»Herr, dor kümmt uns' jung'n Herr,«« rep Jochen, un Korl kamm in de Stuw'
herinner. – »Na, Vatting,« säd de Sæhn, »Gustav is vörgistern hir west un hett
Di Adjüs seggt, ick möt hüt woll kamen. – Wenn sick bi dit Weder ok nich vel
dauhn lett, 't is doch ümmer gaud, wenn Ein von uns up den Hof is, dorüm sünd
wi nich Beid' tauglik kamen.« – »Dat is ok gaud, min Sæhn.«« – »Na, Vatting,
büst Du denn un dorin fast, dat Du morgen afreisen willst?« – »Je, Korl, denn
helpt mi dat jo woll nich anners, denn möt ick Jug jo woll tau Willen sin.« –
Aewer – weiß Gott – ick dauh 't üm Jugentwillen, mi sleiht kein Ader nah de
Reis'. – Ih, ja! – Seihn müggt ick dat ok woll mal, un in de letzte Tid bün ick
recht gesund west, un dor hett sick ok de Lust dortau en beten rögt; un wenn de
Dokter seggt, entweder ick möt de Reis' maken, oder ick möt den Sommer æwer in
so 'n Bad, denn will ick dusendmal leiwer up Reisen gahn, as dor in so 'n
engelschen Goren un in so 'ne Anlagen Mulapen verköpen. – Blot mit Jochen
Klæhnen will mi dat nich in den Kopp.«« – »Ne, Vatting, dat lat so! – För uns
is dat doch 'ne Beruhigung, dat Du en trugen Minschen üm Di hest, wenn Di wat 
taustöten süll. – Tru un ihrlich is hei, un hei is ok eigentlich gor nich so
dumm.« – »»Ih, hei is den Deuwel dumm, up Schelmenstücken is hei klauk naug;
hei is mi man noch tau kinnerig un kalwerig.«« – »Ih, dat ward sick ok gewen,
wenn hei man irst en beten in de Welt west is. Du möst em man en beten bet 
anfaten un tausamen stuken; Du büst em tau nahsichtig.« – »»Je, dat seggst Du
woll, Korl, æwer wenn de oll Jung' Einen so ihrlich mit sine groten, blagen 
Ogen ankickt, oder hei fängt so recht tauvertrulich an tau dræhnen, denn mag em
der Deuwel wat seggen, un nu möt ick en so un so all mitnemen, denn ick heww em
all seggt, dat hei mit sall, un wenn 'ck en nu hir let, ick glöw', hei bröcht
sick von Dagen. – Aewer, min Sæhn, kumm! – 't is hüt so 'n kloren Frostdag, de 
Sünn schint so schön – wi willen en beten in den Achtergoren up un dal
gahn.«« –

Dat geschach, un as Korlen sine Tid üm was, dat hei furt müßte, halte hei en 
Metz ut de Tasch un fung an, sihr iwrig en lütten Awtbom intaustutzen, indem
dat hei sick von sinen Vader afwennte un säd: »Dat möt nu ok gescheihn, un ick
ward dorför sorgen, dat dat geschüht, un dat hir nicks versümt ward. – Un,
Vatting, hest Du mi denn nicks tau seggen? nicks?« – un hei bückte sick deiper,
dat em de Oll nich in 't Gesicht seihn kunn – »nicks von Helene?« – »»Ne, min
Sæhn, ick heww sei lang' nich seihn, un spraken gor nich; æwer gesund is sei,
dat weit ick, un in dat Anner möst Du Di gewen. – Wenn Du dat Mäten hewwen
willst wegen Geld un Gaud oder Rang un Stand, denn müggt Di jo woll uns'
Herrgott in sinen Gnaden männigen Stein in den Weg smiten, den Du nich wegrümen
künnst; æwer so, as dat mit Di steiht, brukst Du nich tau verzagen.«« – »Dat
dauh ick ok nich,« säd Korl un dreihte sick nah sinen Vader üm, »æwer 't is
hart, so up 't Ungewisse hen täuwen un de Hänn' in den Schot leggen tau möten,
wil man nicks dortau dauhn kann.« – »»Na, wer weit, dor kann mal 'ne
Gelegenheit kamen, dat ick mal dor wat tau dauhn kann, un denn sall 't
gescheihn, denn sall 't gescheihn, Korl!«« säd de Vader recht indringlich un 
fot den Sæhn rund üm, »»un nu Adjüs! Will'n uns dat Hart nich weik maken,«« un
dreihte sick üm un gung den Gorenstig entlanken. – »Adjüs Vatting,« säd Korl un
gung trurig ut de Dör, recht trurig. – –

Ja, wenn wi 't man ümmer wüßten, wenn wi trurig sünd, dat tau de sülwige Stunn'
up en unbekanntes Flag uns von unsichtbore Hand de Disch tau en Fest deckt un
mit Blaumen bekräns't ward, denn würd sick uns' Lewen mihr utgliken un sachter 
henfleiten. – Aewer wir dat en Glück? – Ick segg »ne.« – De Lüd' seggen, 't
sall up unsere Ird' Gegenden gewen, wo ewig dat Frühjohr bläuht, wo Einer kein 
Hitt un kein Küll kennt; æwer – frag ick – hewwen de Lüd' dor de grote Freud',
dat nah Winterstorm de Frühjohrsluft weiht, dat Wisch un Bom dörch Is un Snei
gräun herute breckt? – De Wessel von Freud' un Truer, von Fürchten und Hoffen
stimmt tausam mit de swacke Minschennatur, un de Einklang von den Wessel mit
ehr is dat Glück. – –

Hadd Korl nah de ein' Achterstuw' in Groterjahnen sinen Hus' 'ruppe keken, un
hadd hei dörch de petistmusselinen Gardinen kiken kunnt, denn wir hei woll nich
so trurig furt gahn, denn dor was em en Freudendisch deckt; un achter de
Gardinen stunn Helene un kek mit schöne, fründliche Ogen up em 'runner, un ehr 
Hart flog höger, as sei em sach, un as sei em trurig furtgahn sach, würd ehr ok
gor tau trurig tau Sinn, un sei sett'te sick dal un deckte de Hand æwer de
Ogen, un ut dat Düster un de Truer bläuhte allmählich de Hoffnung up
Wedderseihn, up Nümmerverlaten, as en schönes Frühjohr tau Höchten, un ehr Hart
würd getrost un fröhlich in desen Wessel, un de Wessel is dat Glück. – Sei was
kein' von de Ort, de Gott gefällig tau sin glöwen, wenn sei nah Weihdag janken
un in Leiden swelgen, sei was en fröhlich Kind, un ehr Hart was fast un gesund,
dor kunn ihrliche Tru un Gottvertrugen woll wassen. – Un de beiden plegte sei
un hegte sei mit Flit un Utduer, nich as min Nahwersch ehren Blaumenpott, de
dor in 'n Hus' mit 'rümmer dröggt, as wir 't en Wickelkind, dat hei hir en
beten Sünn kriggt un dor en beten Sünn, un denn acht Dag' lang nich an em
denkt, ne! sei hadd ehre beiden Blaumenstöck ein för alle mal en gauden, fasten
Stand gewen, un dor plegte sei sei, un nu täuwte sei gedüllig, dat sei Blaumen
un Frücht bröchten. –

Bi de Ort tau sin un tau denken kunn sei sick ok recht ut vullen Harten tau de
Reis' freuen, sei brukte nich wegen de lütte Trennung tau versmachten un tau 
versmölten; un sei stunn up un packte ehren Reis'kuffert, denn morgen süll 't
mit den tweiten Tog furtgahn, as ehre Mutter bi ehr 'rinner kamm: »Hella, mein
Kind, so eben ist Herr Nemlich angekommen; er logirt diese Nacht bei uns, Dein
Vater war wieder so voreilig, ihn einzuladen.« – »»Nun, wie gefällt er Dir,
Mutter?«« – »Ellen, Du weißt, es ist bei Deiner Mutter feststehende
Lebensregel, niemals voreilig ein Urtheil abzugeben, sie sieht und beobachtet.
Ich thue das nie; aber er hat etwas Feines in seinem Aeußern, ist entschieden
gebildet und hat auch gewiß ein gutes Herz, denn er hat sich gleich mit Paul
abgegeben, der sich natürlich wieder so unpassend, wie möglich, beträgt. – Komm
nun herunter, mein Kind; und nimm so wenig Sachen, wie möglich, mit. Ich habe
es neulich gelesen: der Mensch ist der glücklichste, der die wenigsten
Bedürfnisse hat.« – Helene hadd dat all lang' in 't richtige Gefäuhl hatt, dat
sei woll nich dortau kamen würd, up dat Schipp mit schöne Kleder Eroberungen
tau maken oder dormit tau Konstantinopel den groten Soldan de Ogen tau
verblennen; sei hadd sick ganz bescheiden inricht't, was nu mit den ganzen Kram
farig un gung mit ehre Mutter nah unnen dal. –

'T is ganz natürlich, dat de Minsch sick von en annern Minschen, mit den hei
'ne Tidlang tausamen lewen sall, en Bild utmalt; un wenn Helene mit Herr
Nemlichen ok nich vel tau deilen hadd, so wüßte sei doch, dat ehr Brauder Paul,
von den sei so vel höll, in sine Hand un sine Upsicht gewen warden süll, un as
sei nu Herr Nemlichen tau seihn kreg, stimmte dat mit ehr Bild gor nich, un mit
dat, wat ehr Mutter ehr vörmalt hadd, ok man swack tausam. – Nich, dat ehr Herr
Nemlich utbannig häßlich vörkamm, dat nich! – Dat wir ok för uns Beid', för
Munde un mi sülwst, de wi em Beid' mit grote Leiw' tau betrachten gewennt sünd,
sihr kränkend west; æwer hei hadd wat an sick, wat nah ehre Meinung mit sinen
Rock un sine Vatermörder nich tausamen stimmen ded, denn dese beiden wiren
untadelig. – Herr Nemlich was man kort geraden, de Natur hadd æwersten ehr
Verseihn inseihn, was in sick gahn un hadd em dorför sine beiden Enns, Kopp un 
Fäut, desto gröter makt. – Hei hadd swarte, lange Hor, de hei halw geistlich un
halw weltlich achter de Uhren dal hängen let, hadd 'ne gelihrte, gele Farw' in
't Gesicht un hadd sick in de letzte Tid en Vullbort stahn laten. So nennte hei
em wenigstens, 't was æwer man 'ne Ort gadliche Schonung, as ick sei vördem man
in de Niederlausnitz seihn heww, wo hir en lütten Drümpel Dannen tau Höchten 
schütt un dor en lütten Drümpel Dannen, unner de Einer den gelen Sand ümmer so
hellweg dörchlüchten süht.

Indessen müßt Helene sick ingestahn, dat Herr Nemlich sick för den Anfang ganz
paßlich tau benemen wüßte; denn hei blew ehr drei Schritt von den Liw'. Gegen
Herr Groterjahnen was hei bi allen Respekt mit Tautrulichkeit un 
Deinstfarigkeit, denn hei höll em en Fidibus up de Pip, wat hei kuntraktlich
noch gor nich nödig hadd, wil dat hei mit em noch gor nich up Reisen was; gegen
Fru Jeannette Groterjahn was hei mit pure Hochachtung, un de namm tau, as em de
Dam' ehre sæbenteihn Gepäckstücken æwergaww, dat hei dor von nu an Obacht up
gewen süll, un dorbi ümmer ehren Grundsatz von glücklich sin un von wenig
Bedürfnissen utsprok. – Wat müßte de för Bedürfnissen hewwen, wenn 't ehr mal
inföll, dat sei unglücklich sin wull! – Gegen Paulen was hei mit
Liebreichigkeit, hei strek em æwer de Hor un frog em, wo de Accusativ Pluralis
von mensa heiten ded, wat hei kuntraktlich ok nich nödig hadd, indem dat hei up
't Latinsche nich annamen was un ok nicks dorvon verstunn, wil dat up 't
Seminor nich bedrewen ward. – Paul wüßte den Accusativ recht gaud, hei säd em
æwer nich, un Herr Nemlich strakte em wedder æwer de Hor un säd, dat schadte
nich, dat würd hei All noch tau weiten krigen. –

Nu was 't ok hir All in de Reih', un morgen mit den tweiten Tog süll de Reis'
los gahn. – –

Den annern Morgen satt de oll Herr Jahn recht warm in en Pelz in de tweite
Klass' von de Iserbahn un führte nah Berlin. Jochen Klæhn hadd de beiden
Kufferts besorgt un satt in de drüdde Klass' un vertellte dor alle Lüd', de 't
noch nich wüßten, dat hei nah Barlin führen ded. »Aewersten dat is noch gor
nicks,« säd hei, »ick führ noch wider.« – Un wenn em de Lüd' frogen: wohen
denn? denn makte hei en geheimnißvulles Gesicht, wat hei sihr natürlich
taurecht kreg, wil dat dat för em ok noch en Geheimniß was. – As sei tau Berlin
ankamen wiren un sick en Gasthof upsöcht hadden, säd de oll Jahn: »Jochen, ick
bün mäud' un will hüt tau Hus bliwen; æwer Du kannst en beten in de Straten
'rümmer gahn un Di Berlin anseihn.« – »»Ne, Herr, dat dauh 'ck nich. – Wo Sei
bliwen, bliw ick ok. – Dat 's nich üm Ehrentwillen, dat 's üm minentwillen,
denn dat weit ick all vörher, ick verlop mi.«« – »Je, denn möst Du bet morgen 
täuwen, morgen bliwen wi noch hir.« –

Den sülwigen Dag, an den Jahn afreis't was, wull ok Herr Groterjahn reisen,
æwer mit den tweiten Tog. – Hei kamm mit vulle Utrüstung, mit Pelz un
Pudelmütz, in de Stuw', wo Helene un Paul all reis'farig täuwten, un 't fehlte
nu blot noch Fru Jeannette; denn Herr Nemlich stunn all up de Del' un tellte
sine Kisten un Kasten un Schachteln æwer. – Na, endlich, as de beiden Wagens
all vör de Dör höllen, denn de ein' was för 't Gepäck bestimmt, kamm denn Fru
Groterjahnen ok herin, fohrte æwer glik up ehren Gemahl los: »Anton, was soll
das? Du im Pelz? – Sieh mich an, habe ich einen angezogen?« – »»Je,«« säd Anton
ganz verstutzt, »»das ist ja aber kalt.«« – »Anton, ich bitte Dich, wir fahren
ja nach dem heißen Süden.« – Je, säd Anton, dor wiren sei man noch nich. –
Aewer sine Fru led 't nich un säd, sei wullen sick nich tau 'm Gespött von de
Welt maken, un Anton treckte den Pelz ut, un steg mit den bloten Aewertrecker
in den Wagen. – As sei Alle dorin seten, wull Herr Nemlich up den Buck stigen,
æwer Fru Groterjahnen led 't nich, hei müßte up den Packwagen stigen, denn sei
hadd 'ne grote Angst, dat de Fuhrmann 'ne Schachtel verliren kunn. – Bi dat 
Inschippen up de Iserbahn gung Allens ganz gaud, blot Herr Nemlich würd
arretirt, nich von de Polizei, ne! von 'ne öllerhafte Dam', de hei en lütten
Reis'kuffert entführen wull, as wir dat ein von sin unnergewenen Kasten. Herr
Nemlich wull den Kuffert tauirst nich 'rute gewen; æwer de olle Dam' was tau
resolvirt, sei läd Hand an ehr Eigendaum un redte Herr Nemlichen mit ›junger
Mensch‹ an. Up dese Beleidigung wull hei nu irst mit en richtigen Driw'kil up
en grawen Klotz antwurten; æwer as hei sach, dat de olle Dam', ahn sick en
Spirken tau schaniren, sick in den sülwigen Wagen von de tweite Klass 'rinner 
plant'te, wo de Fomili Groterjahn satt, sweg hei leiwerst un steg in de drüdde
Klass' un führte nah Berlin.

Den annern Dag gegen Morgens hen tau Klock teihn, denn Fru Groterjahnen kunn
des Morgens wegen ehre Nerven nich tidiger ut den Bedd 'ruter finnen, makte de
Fomili Groterjahn en vörlöpigen Plan, woans sei den Dag henbringen wullen tau
Berlin. Irstlich müßten sei allerlei inköpen. Fru Groterjahnen was von ehren
Dokter tau Hus up allerlei Middel gegen ehre Nerven un annere
Unbequemlichkeiten upmarksam makt, sei wull also sick mit Flöhpulwer – dat säd
sei æwer nich lud' – un denn mit en Middel gegen de Seekrankheit verseihn, wat
en Dokter utfünnig makt hadd, de noch kein anner Water tau seihn kregen hadd,
as wat in de Spree un in sine Waschschöttel tau seihn was, un denn müßte sei
sick gegen de Nerven noch 'ne Kist ›Hoff'schen Malzextract‹ mitnemen, wotau sei
Antonen ok bereden wull; de was un æwer nich för Hoffen, de was mihr för
Daubitzen, un wull sick mit den finen Lakür up de Bein' bringen un sett'te dat
ok ditmal richtig dörch. – Helene wull sick 'ne lütte Leddertasch tau 'm
Umhängen köpen, dormit dat sei allerlei nothwennige, lütte Kleinigkeiten, as 
Neihgeschirr, Slætel, klein Geld un so wat ümmer glik tau Hand hadd, un Paul
säd, sin Vader süll em man sin Deil in bor Geld gewen, em würd ok woll noch wat
sihr Nothwenniges infallen. – Vader Groterjahn ded 't ok. – Nahsten wullen sei
denn dat Museum beseihn un den Abend in 't Schauspillhus gahn, wo Don Karlos
gewen würd. – Paul würd von 't Museum dörch sin leiw' Mutting utslaten, wil dat
sine Bildung för de Apollos un Venussen noch nich rip was, un kreg de Erlaubniß
mit Herr Nemlichen in de Apen un Boren von den zoolog'schen Goren tau gahn. –

De oll Jahn was den Morgen all tidig utgahn, Jochen Klæhn mit em, un was in den
Dirgoren 'rinner geraden, un dor 'rümmer wankt, üm sick de Faut tau verpedden,
un so was hei ok in den zoologischen Goren kamen. – Jochen Klæhn kamm denn nu
hir ut dat Wunnerwarken gor nich 'rut: »Herr,« rep hei ein æwer 't anner Mal,
»wat sünd 't för Kreturen! – Nu kiken S' desen blot,« rep hei, as hei 'ne Hyän'
tau seihn kreg, »wat hett hei för Anstalten! Nu hüren S', hei lacht ordentlich.
– Ne, wo gruglich! – Je, Du büst de rechte! – Nu kiken S' de Vægel blot an, ne,
wo bunt, wo bunting! – Hewwen S' hürt? De snacken ordentlich.« Un as hei nu nah
den Apenkasten kamm, stunn hei ganz verbas't un flusterte tauletzt sinen Herrn
ganz lising tau: »Herr, verstahn sei dat, wenn wi mit enanner reden?« – »»Ne,
Jochen.«« – »Herr, lihren de Apen ok snacken?« – »»Ne,«« säd Herr Jahn un
lachte, un hadd sine Freud' an sinen Jochen, un wenn em dat ok sülwst Spaß
maken ded, de Hauptspaß was för em doch, gewohr tau warden, wo krus dat Allens
dörch Jochen sinen Kopp schot, un wo sick dat dorin küselte un dreihte. Un as
sei sick endlich up den Rüggweg makten, dunn dreihte sick Jochen üm un süfzte
deip up, as wir de zoolog'sche Goren de Paradisgoren, un hei wir dorute drewen
as Adam, un säd: »Herr, dit 's allein all dat Geld wirth nah Barlin tau
reisen.« –

Mitdewil was Paul mit sinen Herrn Perzepter Nemlich den sülwigen Weg nah den
zoolog'schen Goren 'rute gahn, den de annern Beiden wedder taurügg gungen, un
as hei nu an den Weg 'ne Hækerfru mit Appeln sitten sach, föll em in, dat hei
jo Geld hadd, un dat Appeln wat Nothwennigs tau köpen wiren; hei köffte sick
also weck. – Hei hadd en schönen Handel makt, denn 't wiren so vel, dat hei sei
mit de ganze Göps vör sick an den Liw' hollen müßte, un dese unbehülpliche Lag'
makte sick nu so 'n dristigen Berliner Schausterjung' tau Nutz, treckte höflich
de Mütz vör em af un säd: »Juten Morjen, Kleener! Ick werde Dir helfen;« un
dormit grapste hei sick en Appel un stödd em de annern ut de Hänn'. – »»Täuw!««
rep Paul, »»ick will Di bi ›Kleenern!‹«« fohrte up den Schausterjungen los un
let Appeln Appeln sin. – Dit würd denn nu 'ne wunderschöne, natürliche Prügeli,
un Herr Nemlich lep als Perzepter dorbi 'rümmer: »»Paul! Paul! – Ich bitte Sie
um Gotteswillen! – Hier in Berlin, Sitz der höchsten Bildung, eine Schlägerei!
Was wird Ihre Frau Mutter dazu sagen?«« – Paul slog sick æwersten düchtig 
wider; de Schausterjung' was em frilich æwer, denn hei was öller un gröter,
hadd em den Rockkragen æwer den Kopp treckt un mengte em nu achter up; æwer as
Paul en Ogenblick Luft kreg, fohrte hei unverzagt wedder up den Schausterjungen
los: »Du entfamte Spitzbauw', Du!« –

Grad' in desen Ogenblick müßte dat nu gescheihn, dat up de anner Sid von de 
Schassee Jochen Klæhn twintig Schritt achter sinen Herrn un in deipe Gedanken
æwer de Apen un Boren hergung; dunn weckten em dese ›Klänge aus der Heimath‹:
»Du entfamte Spitzbauw', Du!« ut sinen säuten Apen un Boren-Drom, un as hei nu
lütt Paulen genæwer sach, vergatt hei Apen un Boren un de letzten Twistigkeiten
mit Paulen, stört'te up den Schausterjungen los, bröchte den Bengel mit en por 
dägte Mulschellen in regelrechte Flucht, strakte sinen lütten Paul æwer den
Kopp un frog: »Gott bewohr uns, Paul – dat möt mi denn doch wunnern – wo kümmst
Du nah Barlin? un wo kümmst Du in 'ne Slägeri?« – »»Hei hett mi ok minen Appel
wegnamen,«« säd Paul noch in vulle Hitz. – »Un dat sühst Du mit an, Franz
Nemlich, un steihst lütt Paulen nich bi? Du büst jo en rechten Schapskopp!« säd
Jochen tau den Perzepter. De wull nu vel seggen, æwer Paul frog dor mang:
»»Aewer, Jochen, wo kümmst Du hir her?«« – »Holt Din Mul, ick sall nich mit Di
reden! – Süh, dor steiht min Herr un täuwt all. – Aewer,« rep hei all in 'n
Weglopen, »gah in de Apen- un Boren-Geschicht, dat is dat Schönste, dat is dat
Schönste! wat . . . .« – Dat Aewrige verweihte de Wind. –

»»Wat hest Du wedder?«« frog de oll Jahn, as Jochen ut de Pust 'ran nah em
kamm, »»Du hest Di jo woll gor in 'ne Slägeri mengt. Dat lat mi denn doch
unnerwegs.«« – »Herr, 't was lütt Paul.« – »»Wer?«« – »Je, uns' lütt Paul.« –
»»Paul Groterjahn?«« – »Ja, Herr, de sülwige, un en groten Jung' hadd em unner,
un dat kunn 'ck doch nich liden.« – »»Wo kümmt de hir æwer in aller Welt her?««
– »Je, dat seggen S' man mal! Ick hadd em woll fragt, æwer ick sall jo nich mit
em reden.« – »»Ach, Du büst nich recht klauk, Du sallst Di man nich in Snackeri
von Hus tau Hus mit em inlaten.«« – »Herr, sall 'ck taurügg lopen un em fragen?
« – »»Ne, kumm!«« un so gungen sei denn in de Stadt herin.

Ok de Groterjahnsche Fomili kreg tau weiten, dat de oll Jahn in Berlin was,
denn as sei sick tau den Gang nah Don Karlos anschickte un sick Helene mit
Nadel un Faden an Paulen sin Vörhemd tau dauhn makte, säd Paul: »Mutting,
weißst was? – Jochen Klæhn ist auch hier.« – »»Poll,«« säd Fru Groterjahnen,
»»ich weiß nicht, wie mich das hier in Berlin interessiren könnte, daß Jochen
Klähn hier ist. – Aber was hast Du denn da?«« frog sei, as sei sin terreten
Vörhemd tau seihn kreg. – »Oh, nichts,« säd Paul. – »»'S ist schon Alles wieder
gut,«« säd Helene un schow Paulen bi Sid, dat hei de Mama ut de Ogen kamen
süll. – De æwer wendte sick an Herr Nemlichen mit de sülwige Frag', un Herr
Nemlich vertellte denn den Hergang von den Scharmützel un stellte sine Sorg' üm
Paulen in dat gehürig Licht. – »Oll Anmeller!« säd Paul vör sick hen, dat
Helene dat blot hüren kunn, »wenn 't nah em gahn wir, ick hadd schöne Schacht
kregen,« un säd lud' tau sin Mutter: »ja, ich hatte aber doch Recht, und wenn
der alte Jahn Jochen Klæhnen nicht gerufen hätte, denn hätte der Jung' noch
mehr gekriegt.« – Dat hei de ollen Jahn mit infligen ded, was Paulen sin Glück,
süs wir hei gewiß hüt Abend nich in den Don Karlos kamen, un hadd tau Straf'
tau Hus bliwen müßt; æwer dat de oll Jahn ok in Berlin wir, dat rögte Fru
Groterjahnen ehre Nerven so up, dat sei Paulen ganz verget, un nah langes Hen-
un Her-Reden mit ehren Gemahl kamm sei tau den Sluß, dit wir wedder 'ne nige
Utverschamtheit von den ollen Jahn, dat hei sick unnerstunn, an den sülwigen
Dag tau Berlin tau sin, wo sei dor wiren. –

As sei des Abends ut dat Theater nah Hus gungen, säd Herr Groterjahn tau Herr
Nemlichen, denn de was ok mitnamen worden: »Nu erklären Sie mich aber mal das
Ganze. – Wie kann ein Mensch wie Schiller so ein unmoralisches Verhältniß
beschreiben, daß der Sohn mit der eigenen Mutter – und wenn 's auch man 'ne
Stiefmutter ist – ein Verhältniß hat?« – »»Ja, das ist wahr, unmoralisch ist
es; aber bei einem Trauerspiel, was man auch tragisch nennt, ist was
Unmoralisches erlaubt, indem die Dichter sonst gar kein Trauerspiel schreiben
können; bei einem Lustspiel aber muß Alles moralisch sein, und die neusten
Lustspiele sind alle sehr moralisch und voll lauter Witze. Das habe ich vordem
jeden Abend im Theater zu Kröplin gesehn, wo ich dazumal conditionirte.«« –
»Das sag' ich man!« säd Herr Groterjahn. – »Ich for mein Part gehe auch viel
lieber in ein Lustspiel, meine Frau aber ist mehr für das Trauerspiel und die
großen Opern, wegen Helene ihre Bildung. – Mir hat das Stück heut Abend man
sehr mäßig angesprochen.« – »»Ja,«« säd Herr Nemlich, »»ich begreife Schillern
auch nicht, wie er mit solchen alten, abgedroschenen Redensarten auftreten
kann, als zum Exempel: ›Die schönen Tage von Aranjuez sind nun vorüber,‹ oder
›der Knabe Karl fängt an, mir fürchterlich zu werdend‹«« – »Das sag' ich man!«
rep Herr Groterjahn, »und das soll nu ein großer Dichter sein! – Wo oft hab'
ich zu meinem Paulus gesagt, wenn die Ferien aus waren: die schönen Tage von
Aranjuez sünd nun vorüber, und denn setzte ich noch die andere Redensart hinzu:
und Haß und Rache kommen an die Reihe. Und wo oft hat meine Frau nicht gesagt,
wenn Paulus sich in einer großen Gesellschaft unpassend betrug: der Knabe Poll
fängt an, mir fürchterlich zu werden. – Ne,« säd hei un kloppte Herr Nemlichen
up de Schuller, »ich seh' schon, wir stimmen miteinander.« – –

Kapittel 5.

Wien un dat witte Roß in de Leopoldstadt. – Wo Herr Groterjahn einen ollen
Fründ mit 'ne Sempsauß vertehrt. Wat de Propyläen tau Athen ›Popoläum‹ oder
›Propoläum‹ heiten, un wat dat en passenden Platz för Spickgaus is. – Allens
verkräumelt sick bet up Fru Groterjahnen, un twei olle Frünn' begegnen sick. –
Fru Groterjahnen ehr Blitz sleiht in 'ne grise Wederstang' in. – Jochen Klæhn
ist hier! und der alte Jahn auch! un de olle grise Dam' führt nah
Konstantinopel! – Werthers Leiden un de Fischführer mit de Trumpet. – Wat
Sömmering oder Siemerling richtiger is. – Der Mensch soll den andern Menschen
nicht im Schlafe stören.

Den annern Dag gung de Reis' von beide Deil' wider, Herr Jahn mit den irsten 
Tog, de Groterjahns mit den tweiten, Herr Jahn recht warm in en Pelz, Herr
Groterjahn mit Tähnklappen in en Aewertrecker, un alle Beid' sihr untaufreden;
Herr Groterjahn, dat de warme Süden nich kamen wull, Herr Jahn, dat hei nicks
besonders up den Felln tau seihn kreg, denn Sachsen un Böhmen segen unner Snei
un Is ok man so ut, as Meckelnborg üm dese Tid.–

In Wien führte de oll Jahn in 't witte Roß in de Leopoldstadt, wil em sin Wirth
in Berlin dat rekummandirt hadd; in Wien führte Herr Groterjahn ok in de
Leopoldstadt, ok in 't witte Roß, wil Bädeker en Krüz dorbi makt hadd, un Herr
Nemlich doruter lesen hadd, dat dor de Norddütschen ehren Tog hen hadden un dat
dat dor schöne Fisch gew', unner annern ok ›Schill‹, den Herr Groterjahn nich
kennte, den sine Bekanntschaft hei æwer woll maken müggte, wil dat hei æwerall
sihr för Fisch was. As sei nu ankamen wiren, un de Damens sick en beten von de
Reise verpust't un upklavirt hadden, treckte Groterjahn denn an de Spitz von
sine Gesellschaft in dat Ettimmer 'rinner un frog sine leiwe Fru, wat sei tau
›Schill‹ meinen ded. – »Anton,« säd Fru Jeannette, »ich habe schon vor unserer
Abreise die Ansicht ausgesprochen, daß es Pflicht von jedem Reisenden sein
müßte, sich aus Grundsatz den verschiedenen Eigenthümlichkeiten der
Individuellialitäten – es ist dies ein unangenehm langes und schweres Wort –
von den verschiedenen Völkerschaften anzuschließen, auch in Speise und Trank.
In Berlin habe ich deßwegen Pfannkuchen gegessen und Weißbier dazu getrunken,
was mir freilich nicht sonderlich bekommen ist; hier in Wien denke ich
Backhänel zu essen.« – »»Das wollen wir ja auch, mein Süßing,«« säd Anton,
»»aber was meinst Du? vorher ein Stück Fisch? Schill? – Bei uns giebt's keinen
Schill.«« – »Nun meinetwegen!« säd Fru Jeannette, »Du weißt, ich gebe Dir immer
nach. – Aber es ist für mich ein Gräuel, die alte Dame, die mit uns in Rostock
einstieg, in jedem individuellen Lande ihren Eßkober mit Mettwurst und Schinken
hervorziehn zu sehn und Deine darauf gerichteten, verlangenden Blicke gewahr zu
werden. – Ich glaube, Du und die alte, überlästige Dame setzten Euch ja wohl in
der gebildetsten Stadt von ganz Griechenland, in Athen, auf den Po – po . . .
Popoläum und äßet Spickgans.« – »»Sie meinen gewiß die Propoläen,«« säd Herr
Nemlich – beten vörlud. – »Es ist möglich, daß es so heißt; aber Popoläum
scheint mir richtiger und auch vornehmer, denn wir sagen nicht propulace,
sondern populace. Sie können übrigens meinem Mann und meinen Kindern immer Ihre
Erklärungen angedeihen lassen; für mich ist dies gerade nicht nöthig, ich werde
mir dieselben nötigen Falls erbitten.« – So, Franz Nemlich! Dor hest Du nu tau
'm irsten Mal Dinen richtigen Tappen; worüm hest Du ok so schön utwennig lihrt!

De Gesellschaft satt an den Disch, un de Fisch würd bröcht, ein Jeder hadd en
lütten Finzel up den Teller, un Herr Groterjahn kek sin Deil an un rep endlich:
»»Kellnöhr! Wir haben ja nicht eine halbe, wir haben ja eine ganze Portion
bestellt.«« – De Kellner säd: ja, dat wir ok 'ne ganze. – »»Muß ein sehr
seltener und theurer Fisch sein,«« säd Herr Groterjahn un makte sick ordentlich
mit Andacht an den Fisch heranner, »»denn die Portion kostet einen Gulden,
twölw Krüzer.«« – »Vatting, weitst wat?« kreihte Paul, de sick an sin Deil
'ranner makt hadd, æwer den Disch 'ræmer, »dat is Sannat.« – »»Poll!«« rep de
Fru Mutter em tau, wegen sine dumme Meinung un wegen sin dummes Plattdütsch. –
Herr Groterjahn hadd sin Stück all so en beten unseker ankeken, un as hei nu
mit Metz un Gawel doran gung, un as dat Fleisch von den Fisch so glatt von
enanner bläderte, dunn würd em so swack un weikmäudig tau Maud', as süll hei
einen von sine besten un langjöhrigsten Frünn' vertehren: »Helene,« frog hei,
»was sagst Du?« – »»Ja, Vater, Paul hat Recht,«« lachte Helene, »»'s ist unser
alter, mecklenburgischer Sannat.«« – Herr Groterjahn kek sine Fru mit en
jammervullen Blick an. »Süßing, nimm das nicht übel! Ich kann auch nicht dafür.
Sannat! und den nennen sie hier Schill?« – »»Anton,«« säd sine leiwe Fru un
lachte dorbi so recht sülwsttaufreden, »»ich habe mich in Deinen Willen gefügt,
wie ich es immer thue, obgleich ich mehr für ›Fogasch‹ gewesen wäre, von dem
Bädeker auch spricht, und der mir für die kaiserlich-königlichen östreichischen
Staaten individueller zu sein scheint. – Schill ist ja ein bekannter Name für
uns.«« – »Doch nicht für einen Fisch,« säd Anton, »und denn der Preis, pro
Portion einen Gulden, zwölf Kreuzer!« – Un dese schöne Pris smeckte em as 'ne 
Ort von Sempsauß bi jeden Happen dörch, as hei nu et.

As Herr Groterjahn de Fisch betahlt hadd, wat hei ümmer glik ded, un ihre de
Backhänel kemen, was Paul mal 'rute gahn. Sin Backhänel lagg all lang' up sinen
Teller, Herr Groterjahn hadd sinen all vertehrt un sach sick all nah den
tweiten üm, mæglich ok all nah den drüdden; æwer Paul kamm nich wedder. Dit
müßte denn nu sihr upfallen, denn Paul was en richtigen Meckelnbörger, wenn ok
man noch en lütten; hei was an 't Brod gewennt, un wenn de Schöttel up den
Disch stunn, denn wiren hei un de Fleigen ümmer de irsten, de sick doran 
höllen, un hei pleggte ok bet up de Letzt uttauhollen. »Er ist noch zu jung,«
säd Herr Groterjahn, »und für meinen Geschmack ist er auch zu sehr in den
weichen Teig umgekehrt,« womit hei dat Backhänel un nich Paulen meinte. »Aber
wo ist Paulus?« frog hei. – »»Ich will ihn suchen,«« säd Helene un was all ut
de Dör, as ehr Mutting ok frog, wo Poll wir, un Herr Nemlichen dorbi ankek, wil
Paul em æwergewen was, un hei för em upkamen müßte. – Herr Nemlich stunn nu ok
up un gung ut de Dör, un as nah 'ne Wil' Keiner wedder taurügg kamm, gung Herr
Groterjahn ok herute, üm de Annern tau säuken, un de gnedige Fru satt nu ganz
allein mit ehren Backhänel un mit ehren Arger, dat sei so abscheulich von ehren
Mann un ehre Kinner vernahlässigt würd.

As Helene den Gang entlang nah ehr Logis tau gung, un in den hellen Schin von
'ne Gasflamm kamm, stunn 'ne grote Gestalt vör ehr, un as sei dor mit ehren 
lichten Faut an vörbiflitschen wull, reckten sick er en por Hänn' entgegen, un
'ne olle, true Stimm rep: »Helening!« – Sei kek tau Höcht. »»Onkel Jahn! – Herr
Jahn!«« – »Worüm seggst Du Herr? – Bün ick denn Din Unkel nich mihr?« säd de
olle Mann un slog sinen Arm üm ehr un bögte sick dal un küßte sei: »Min leiw',
lütt Lening!« – »»Onkel Jahn! Onkel Jahn! – Wie kommst Du hier her nach Wien?««
– »Je, dat denk Di mal! – Eben, in desen Ogenblick heww ick von Paulen tau
weiten kregen, dat Ji nah Konstantinopel reis't, un ick reis' ok hen, up dat
sülwige Schipp, un Keiner weit 't, as Du allein.« – »»Ach Gott, was wird das
aber werden? Meine Eltern und Du . . . .«« – »Gaud ward 't warden! Gaud!« rep
de Oll, un schow dat junge Mäten en Schritt von sick un kek sei von baben bet
unnen mit so 'ne tauversichtliche Min' an. – Dunn kamm Herr Nemlich an:
»»Fräulein Helene, haben Sie Paulen . . . . – Herre Je, das is ja Herr Jahn! –
Herr Jahn, wie . . . .?«« – »Je,« föll de oll Herr em in 't Wurt, »un is dat
nich de Köstersæhn ut Zippelmannshagen? – Wo karrt sei der Deuwel hir nah Wien
hen?« – »»Ich – ich bin engagirt als Erklärer von Herr Groterjahn.«« – »So – o
– o,« treckte de Oll so lang weg, »sælen sei denn för Herr Groterjahnen de
annern Lüd' erklären, oder för de annern Lüd' Herr Groterjahnen?« frog de Oll
so en beten spitz, un as hei gewohr würd, dat Helene de Frag' woll weih dauhn
künn, un dat Herr Nemlich sei nich recht verstunn, säd hei: »Nu gahn S' man hen
nah Nummer Sæben, dor werden S' Paulen woll finnen, wenn Sei den säuken, hei
vertellt sick dor en Strämel mit minen Jochen Klæhnen. – Ja,« säd hei, as Herr
Nemlich nah Nummer Sæben gahn was, un reckte Helene wedder de Hänn' entgegen,
»'t ward All wedder gaud warden, min Kind! – Aewer vörlöpig segg Du noch nich,
dat ick mit Jug tausam reis'.« – »»Je, Onkel, aber Paul . . . .«« – »Ih, de
weit nicks dorvon, denn Jochen Klæhn weit ok noch nicks.« – Hei wull doch wider
wat seggen; æwer dunn pust'te Herr Groterjahn ganz ut den Athen wegen 't
Treppenstigen heranne: »»Helene, wo ist . . . .? Wo . . . . wo . . . .? – wo
ist? – Herr Gott, noch einmal! Das ist ja woll Jahn?«« – »Ja, Groterjahn,« säd
de oll Herr ruhig, »dat is Din olle, frühere Fründ Jahn.« – »»Hm – hm –«« säd
Herr Groterjahn in sine grote Verlegenheit, »»ja – ja – ja – Helene, wo ist
unser Paulus?«« – »Komm, Vater,« säd Helene, »Paul ist auf Nummer Sieben und
Herr Nemlich auch;« un as sei dor an de Dör 'ranner kemen, kamm Herr Nemlich
ehr all mit Paulen entgegen, un Jochen Klæhn stunn in de Dör un säd: »Paul,
kumm Du man ümmer wedder, ick un min Herr mægen Di girn liden; æwer Franz
Nemlichen brukst Du nich mittaubringen; dat 's en groten Schapskopp! Nennt mi
ümmer Sie un Herr un Herr Klähn, un wi hewwen uns ümmer mit enanner schacht?« –

As Fru Groterjahnen so allein mit ehren Arger satt, denn de Backhänel was ok
nich mihr dor, den hadd sei all vertehrt, un nu so allmählich de Gift un de
Gall un de Nerven æwer de Rücksichtslosigkeit von de Ehrigen in ehr tau Höchten
stegen, un sei ut ehre mütterlichen Ogen all de scharpsten Blitzen up de
unschüllige Stuwendör schot, wo de Verbreker gegen ehre Fomilien-Ihren un
Würden herinner kamen müßten, hadd dat Schicksal in sine unbegriplich Weisheit
all för en Blitzafleiter sorgt. – De oll Dam', de Herr Nemlichen all in Rostock
mit den Kasten arretirt hadd, un nahsten binah ümmer mit de Groterjahns in den
sülwigen Wagen de Reis' mitmakt hadd, plant'te sick stiw un stur as 'ne Ort von
Wederstang' tau 'm Besten von de Verbrekers an Fru Groterjahnen ehre Sid:
»Guten Abend, meine Liebe! – Ich sehe, Sie sitzen hier so allein, und da wir
nun doch schon so lange Reisegefährten sind . . . .,« sei wull nu noch wat
Fründliches seggen; æwer Fru Groterjahnen ehre Blitze slogen babenwarts in ehre
grisen Hor, fohrten an ehren ollen, magern Liw' un den grisen Ümslageldauk un
dat grise Kled bet up de grawen Snürstewel dal, dat sick de oll Dam' ordentlich
verfirte, ehre Fründlichkeit vergatt un ehr stats dessen mit de utverschamte
Frag' grad' in dat Gesicht herinner fuhrwarkte: »Sünd Sei bös, min leiw'
Dochter?« – Na, dat weit jo nu doch jeder Minsch, de jichtens mal bös west is,
dat Einer irst recht bös ward, wenn hei nah sin Bössin fragt ward; un nu kamm
dortau noch, dat de ungebildte, olle Dam' sei so wenig estimirte un sei mit
Plattdütsch anredte un ok mit ›Dochter‹. – Dit wir nu grad' noch nich so slimm
west, denn jede Fru in gewissen Johren ward sick leiwer ›Dochter‹ as ›Mutter‹
schellen laten; æwer doch woll nich von Jedwereinen. – Sei, de Gaudsbesitzerin
Groterjahnen, süll sick von de olle, stiwe Wederstang' von Frugenzimmer
›Dochter‹ nennen laten? Dat kunn doch up ehre gebildten Verhältnissen en
snurrig Licht smiten. Sei säd also – un ehr Blitz fohrte nu mal wegen de 
Afwesselung von unnen nah baben an de oll Dam' tau Höchten – sei wüßte gor
nich . . . . »Ick weit all, min leiw' Dochter, wat Sei seggen willen,« föll de
oll Dam' in, »Sie wissen gar nicht, wie Sie zu der Ehre kommen, daß ich mich um
Sie kümmere; æwer ick will Sei dat seggen, worüm: Sie haben ein paar so
prächtige Kinder . . .« – De olle Dam' kamm ok nich tau de vulle Utführung von
ehre Red', denn in desen Ogenblick stört'te Paul in de Dör herinner, stellte
sick vör sine Mutter hen, lachte æwer dat ganze Gesicht un säd: »»Mutting,
weißst was? – Jochen Klæhn is hier! – Den alten Jahnen sein Jo – chen Klæhn is
hier, und der alte Jahn ist auch hier!««

'T is, grad'tau geseggt, schändlich in de Welt! – Mutter oder Dochter
Groterjahnen, sei wüßte in ehre Hast ok nich mihr, wat sei eigentlich was, hadd
den schönsten Trumpf in de Hand, den sei gegen de oll, utverschamte Dam'
utspelen wull, un nu kamm de dumme Jung' von Paul, un achter em Helene un Herr
Nemlich, in tauletzt noch ehr eigene, angetrugte Mann, Groterjahn sülwst, un
säden All, de oll Jahn wir dor, un Herr Nemlich – wohrschinlich üm sick mit
genauere Utkunft beleiwt tau maken, wat em æwer nich gelung – säd, de oll Jahn
logirte up Nummer Sæben, un sin Bedd stünn grad' an de Wand, wo Fru
Groterjahnen ehr up Nummer Acht stünn, so dat sei sick bequem afkloppen
künnen. –

Fru Groterjahnen satt bi dese angenehmen Nahrichten ganz verbas't dor;
allmählich verhalte sei sick æwer, un wählte ut de ganze Gesellschaft den
würdigsten Gegenstand för ehren Arger un Zorn heruter un verföll natürlich ut
olle Gewohnheit dorbi up ehren Ehegemahl, de so frech un dummdrist vör ehr
stunn, as wir hei unschüllig, as en nigeburnes Kind. – »Groterjahn,« rep sei un
schow den Teller mit de Knaken von de Backhänel in vulle Entrüstung von sick,
»Du mißhandelst Deine Frau!« – Anton stamerte nu wat taurecht: hei künn jo ok
nich dorför, dat de oll Jahn hir wir, un Paul kreihte dor mang: »»Mutting,
weißst was ich möcht'? ich möcht', Jochen Klæhn und der alte Jahn reis'ten auch
mit nach Konstantinopel.«« – »Unverschämt genug wär' er dazu,« rep Fru
Jeannette, un kek de Gesellschaft de Reih' lang an, wer sick woll unnerstünn,
hir gegen wat tau seggen, bet ehr Blick stiw un starr an de olle, magere Dam'
hacken blew, indem sei sick dat in ehren Geist æwerläd: je, wenn 't nu würklich
wohr wir, wat de dumme Jung', de Paul, in sinen Unverstand so herut slagen
hadd! – »»Sei kiken mi an, mine leiwe Dochter,«« säd de olle Dam', »»an mir ist
nicht viel zu sehen, und an Ihrer Verdrießlichkeit bin ich ganz unschuldig. Wie
ich aber merke, ist Ihre Nachbarschaft daran Schuld, und da ließe sich ja
leicht eine Änderung treffen, wir können ja mit Zimmern tauschen, in dem
meinigen stehen auch zwei Betten, un ick mak mi dor gor nicks ut, mit den ollen
– wo heit hei noch?«« – »Jahn,« säd Paul. – »»Poll!«« rep sin Mutter. – »Also
mit den ollen Jahnen Wand an Wand tau slapen.« – »Das ist sehr freundlich von
Ihnen,«« säd Helene un gung up de olle Dam' tau, un läd ehr de Hand up de
Schuller, » »Mutter wird Ihr gütiges Anerbieten mit großem Dank annehmen.«« –
Grot was de Dank nu grad' nich, den Mutter tau 'm Bestem gaww, 't was en
gnedigstes Vöræwerbögen, wat sinen Scharnier in 't Sittgelenk hadd. – »Worüm
nich? worüm nich, mine leiwe Dochter?« säd de oll Dam' tau Helenen un strek
Helene ehre lütte, weike Hand mit ehre ollen, knækerigen Knæweln, »Einer muß
dem Andern gefällig sein, und Sie werden 's mir noch wohl vergelten können, da
wir noch lange Reisegefährten bleiben, denn, wie ich höre, wollen Sie ja auch
nach Konstantinopel.« – Na, so wat krüppt doch up den bæwelsten Bæhn nich! dese
olle, grise Dam' wull ok nah Konstantinopel! – Fru Jeannette kek sei denn nu ok
an, as hadd sei den utverschamtesten Ingriff in ehre Rechte begahn; sei, de Fru
Groterjahnen, reis'te wegen den forschen Drang nah Bildung, æwer dese olle
Perßon, de noch keinen Faut in de Bildung 'rinner sett't hadd, weßwegen wull
dese olle Kretur nah Konstantinopel? – Sülwst Helene verfirte sick æwer dit
Unnernemen un platzte herute: »»Mein Gott, in Ihrem Alter!«« – »Ja, mine leiwe
Dochter, wat Einer in sine jungen Johren versümt hett, möt hei in 'n Öller 
nahhalen. – Ich habe seit meiner frühesten Jugend den heißen Wunsch gehabt,
Gott in der Natur kennen zu lernen und ihn in seinen Werken zu bewundern und
anzubeten; aber ich mußte mich auf einen kleinen Raum beschränken – up de 
Wismer, min Dochter – denn mir fehlte das Geld. – Nun bin ich aber durch einen
unglücklichen Sterbefall in meiner Familie – 't is mine einzigste Swester, min
leiw' Döchting – in den Stand gesetzt worden, meinen Wünschen zu genügen.« –
»»Haben Sie denn niemals früher Reisen gemacht?«« frog Helene dortüschen. –
»Ne, ick bün ut de Wismer nich 'rute kamen. Was ich von der Welt weiß, weiß ich
aus Büchern. – Ja, in meiner Jugend, als ich so alt war, wie Sie jetzt sind, da
bin ich einmal von Wismar nach Sternberg gereis't, zu Ball, mein liebes Kind« –
hir spelte so 'n schelmisches Lachen üm ehre welken Lippen – »ja, zum
Königsschuß. – Es war ein schöner Juni-Abend, als wir aus Wismar fortfuhren –
Sei möten weiten, min leiw' Döchting, Eisenbahnen und Chausseen gab es damals
noch nicht; die Post ging auch nur zweimal in der Woche, ich fuhr deßhalb mit
einem Fischfahrer – wir fuhren des Abends aus, dormit em de Fisch in de heiten 
Dag' nich stinken würden. Langsam ging's nur, denn die Räder an seinem Wagen
waren nicht taktfest, wie er sagte; auch hatte er sich eine kleine Sense
mitgenommen, und wenn wir an ein Kleefeld kamen, dann stieg er ab und mähte
Klee und fütterte die Pferde. – 'T was Unrecht von den Gesellen, min leiw'
Dochter, denn de Klewer hürte em nich. Un as wi an en Dik 'ran kemen, dunn 
führte hei den Wagen bet an de Ass' in den Dik – damit die Räder Wasser
anziehen sollten – un hei steg ut mit sine langen Fischer-Smerstewel, un läd
sick unner 'ne Wid' un slep dor en Strämel, un ick satt dor mit min wittes
Ballkled un de rosenrode Scherf bi de Fisch un in en Dik. – Aber ich bin ihm
nicht bös darüber, denn es war eine schöne Nacht, und die Sterne strahlten vom
Himmel, und ich betete die Allmacht Gottes an. – Und als der Morgen herauf kam,
fuhren wir weiter – nich den geraden Weg, min leiw' Döchting, ne, ümmer up de
Kirchdörper 'rümmer, denn hei wull jo sin Fisch los warden – es war eine
herrliche Fahrt, denn es war ein schöner Sonntag-Morgen, und die Kirchglocken
tönten über Feld und Wald, und so kamen wir denn in ein großes Kirchdorf, da
stieg ich ab und setzte mich auf dem Kirchhof auf ein längst vergessenes Grab
und las in Werthers Leiden, un hei halte sick sin Trumpet ut den Wagen un blos
Fisch ut, und ich weinte mich recht satt. Gegen Abend kamen wir denn auch
richtig in Sternberg bei meinen Verwandten an, und ich ging zu Ball und habe
recht tüchtig getanzt. Dat seihn sei mi nu nich mihr an, min leiw' Döchting.
Ja, 't is ok all lang' her; aber man sagte mir doch zu der Zeit viel Schönes
über mein Tanzen.«

As nu vör 't Taubeddgahn de Ümkateri mit de Stuwen besorgt was, un de olle Dam'
in ehren Heldenmaud ruhig un seker in ehre Stuw' gahn was, üm Wand an Wand mit
den gefährlichen, ollen Jahn tau slapen, un de Groterjahns ›Gu'n Nacht‹ seggt
hadd; säd Helene bi 't Taubeddgahn tau ehre Mutter: »Mutter, was ist das für
eine alte, interessante Dame! und so freundlich und gefällig und in ihrem hohen
Alter noch so kindlich. Ich freue mich sehr auf ihre Reisegesellschaft, ich
werde mich recht an sie anschließen.« – »»Ellen, mein Kind, Du weißt, Deine
Mutter giebt nie voreilig ihr Urtheil über Personen ab; aber mit dieser alten
Person war ich schon in Rostock im Klaren, als ich sah, mit welcher
Rücksichtslosigkeit sie von Herrn Nemlich ihren Koffer zurückverlangte. Als
wenn Jemand aus unserer Gesellschaft sie bestehlen wollte!«« – »Aber, Mutter,
sie hatte doch Recht, nach ihrem Koffer zu sehn.« – »»Dann hätte sie es mit der
gebührenden Rücksicht gegen uns thun können. – Nein, sie ist eine alte,
ungebildete, zudringliche Person. Wie kann sie sich hier so, ohne vorgestellt
zu sein, zu mir setzen? wie kann sie mich immer ›min Dochter‹, ›min leiw'
Dochter‹ anreden? – Und die will nach Konstantinopel! – Denn kann ja jede
Krämerfrau aus einer kleinen Stadt solche Reise machen.«« – »Mutter, unsere
Großmutter . . .« – »»Hella, mein Kind, Du weißt, ich gehe gerne auf eine
Unterhaltung mit Dir ein, um Dir Gelegenheit zu geben, nach jeder Richtung hin
Deinen Geist zu bilden; dies Kapitel aber verbitte ich mir.«« Somit was denn nu
de Unnerhollung tau Enn'; Mutter gung verdreitlich, un Helene still tau Bedd. –
Mutter Groterjahnen dachte doræwer nah, woans sei den Glanz von ›ihrem Hause‹
up den Strump bringen süll, un Helene let ehre Gedanken von Süden nah Nurden
trecken as flinke Swælken, de Grüß' bringen ut warme Gegend, un up ehre lichten
Flüchten den Sünnenschin in 't kolle Land dragen.

Nebenan gung Herr Groterjahn mit Herr Nemlichen un Paulen ok tau Bedd. –
»Vatting,« säd Paul, »weitst wat? de oll Fru, de mag ick girn liden; de kann
mal spaßig vertellen.« – »»Paulus,«« säd de Oll, »»Du hast wohl bemerkt, daß
Deine liebe Mutter mit der neuen Bekanntschaft nicht sehr zufrieden ist. Der
Mensch soll sich nicht wegwerfen, mein Sohn.«« – »Ja, Vatting, 't schadt nich;
æwer liden mag ick s' doch.« – »»Herr Nemlich,«« säd Vatting, »»wir wollen
unsere Rechnung machen.«« – Un as dit nu besorgt was, un Herr Nemlich sine
teihn Sülwergroschen för morgen kregen hadd, säd Herr Groterjahn: »»Also von
hier reisen wir nun über den großen Siemerling.«« – »Bitte um Entschuldigung,
es heißt: Sömmering.« – Dor kamm hei nu æwer schön an: Herr Groterjahn hadd
sick woll markt, wo sine Fru em mit dat Popoläum aftrumpft hadd, un wat sei
kunn, kunn hei ok un müßte hei ok, hei säd also: »»Sömmering ist meines Wissens
gar kein Name, aber Siemerling ist ein Name, ich habe viele Geschäften mit dem
Dokter Siemerling in Neubrandenburg gemacht, und so werden Sie mir doch wohl
erlauben, daß ich Siemerling sage.«« – So was denn un ok hir dat Ei entwei;
æwer 't wohrte nich lang', dunn slep Allens förfötsch furt; blot midden in de
Nacht wakte Paul up un rep: »Vatting! Vatting! Weitst wat? – Nu will'n wi ümmer
Schill un lütte, bradene Hahns eten.« – »»Paulus,«« säd de Oll, »»wie oft habe
ich Dir schon gesagt, der Mensch soll den andern Menschen nicht im Schlafe
stören,« un snorkte wider.

Kapittel 6.

De Reis' geiht wider. – De oll Dam' ward regardirt, perhorrescirt un exkludirt.
– Twei Landslüd' maken Bekanntschaft. – Adelsberg.– Worüm sick Jochen hir en
Zemander köpen will un nahsten de Meinung is, dat de oll Dam' lüggt. – Wat 'ne
Bora för ne Ort Kretur is. – Worüm Mutter as en Leggelhaun herümmer löppt, un
Helene sick up den ollen Jahn sinen Schot sett't. – De Zorn is blind, hei 
dröppt den Unrechten. – De adriatische See, un wo sick Jochen Klæhn tau 'm
irsten Mal up de ganze Reis' nich wunnern deiht. – Baben de Ird' is 't kein
Kunst, æwer unner de Ird'. – Triest. –

Twei Dag' dorup rüst'ten de Groterjahns denn nu wedder tau de Afreis'; 't süll
nu æwer den groten Siemerling nah Triest gahn. – As sei up den Bahnhof kemen,
stunn de olle Dam' in ehren grisen Mantel ok all dor, ahn sei gewohr tau
warden, denn sei stunn mit de Puckelsid nah ehr hen, un Helene säd: »Sieh,
Mutter, da ist unsere alte, gute Nachbarin auch schon;« un schinte grote Lust
tau hewwen, ehr gu'n Dag tau seggen. – Dor würd denn nu nicks ut, denn Fru
Jeannette schücherte mit ehr in den irsten, besten Wagen 'rinner, un Paul, de
ok all grote Lust hadd, de olle Dam' fründschaftlich antaurönnen, würd von
sinen leiwen Vader köpplings in de Wagendör smeten, denn Herr Groterjahn hadd
einen ungeheuer finen Takt för dat, wat sine Fru geföll un nich geföll, un nu
las hei up ehren Gesicht, dat hei, wenn de oll Dam' in den sülwigen Wagen kem',
den ganzen Dag Unweder uttaustahn hadd. –

De Gegenstand von Fru Groterjahnen ehren Grugel gung nu noch 'ne Tidlang mit
grote Sekerheit un ahn alle Schanirung tüschen de Telegraphenstangen up un dal,
as wiren de ollen Stangen ehre Swestern un Bräuder un steg, as klingt was, in
den irsten, besten Wagen, wo sei von einen öllerhaften Herrn gegenæwer ehren
Platz kreg. Sei hadd nicks wider bi sick as 'ne lütte, meckelnbörgsche Kip', de
sei sihr leiw hewwen müßte, denn sei hadd sei den ganzen Dag æwer up den
Schot. –

De Lüd' wirkten up den Felln un in de Winbarg' herümmer, un Einer künn woll
seihn, dat dat schön hir sin müßte, wenn dat Frühjohr kem, so æwer was dat noch
gris un dod un stats dat gräune Kled, wat de Ird' sick all hadd von Rechtsweg 
antrecken müßt, lücht'ten de Barg' von Süden her in en Sneikled heræwer, un de
oll Herr treckte sinen Pelz dichter üm sick tausam, kek ut dat Finster un säd
so halw vör sick hen: »Der Klee ist hier auch noch weit zurück; aber Mäuse
haben sie hier – Gott sei Dank! – nicht!« – »»Dat möt en Landmann sin,«« säd de
oll Dam' tau sick, »»un sine Sprak hürt sick so an, as wenn hei nich wid von mi
jung worden is. – Na, will'n doch mal en beten uppassen.«« –

De Bahn fung un an tau stigen, un ümmer höger, bald hen und bald her, klatterte
de Tog an de Barg in de Höh, un ümmer wider, ümmer prächtiger würd de Utsicht.
– De oll Herr let dat Finster dal. – »»Dank Ihnen! Dank Ihnen!«« rep de olle
Dam', »»wunderschön! wunderschön!«« – »Ja woll,« säd de oll Herr, »davon hat
Unsereiner bisher gar keinen Begriff gehabt. – Mein Gott! Wer hätte gedacht,
daß es auf den Bergen so schön sein könnte!« – »»Ich nicht, mein lieber Herr,
ich nicht! Beschreibungen sind bloße Worte; aber dies mit eigenen Augen zu
sehen . . . . Sehn Sie da! da!«« rep de olle Dam', as de Tog üm 'ne Barg'eck
'rümmer bögte, un sick 'ne nige Utsicht vör ehr upded. –

So wunnerwarkten de beiden ollen Seelen gegen einanner up, un wer dat mit
anhürt hadd, hadd glöwen müßt, de olle Dam' hadd sick blot vermaskerirt un wir
eigentlich irst 17 Johr olt, un de oll Mann hadd sick vördem man verstellt, as
drückte em wat, un hei hadd eigentlich en recht fröhlich Hart in de Bost. –

As de Tog up den höchsten Punkt still höll, sprungen lütte, nüdliche Kinner an
den Wagen 'ranner un reckten Blaumenstrüz in den Slag herinner, un de beiden
ollen Lüd' köfften sei, un gewen in ehre Hartensfreud' riklich, un de olle Dam'
säd: »Dies sind andere Blumen, als wir sie kennen, dies sind Alpenblumen. Un nu
kiken S' mal: De ollen lütten, nüdlichen Kinner!« – »Der Dausend noch einmal!««
rep de oll Herr, »»Sei spreken plattdütsch? Denn sünd Sei doch ok woll nich von
hir un ut dese Gegend?«« – »Ne, min leiw' Herr, ick bün ut Meckelnborg, ut de
Wismer, und Sie ein Landsmann von mir, wie ich schon gemerkt habe, und ein
Landmann.« – »»Dat hewwen Sei richtig raden.«« – »Und wie heißen Sie, wenn ich
fragen darf?« – »»Min Nam' is Jahn.«« – »Süh! – Nu kik mal Einer – Also Sei
sünd de oll Jahn?« – »»Wo? kennen Sei mi?«« – »Wider nich, min leiw' Herr Jahn,
as dat ick dese Nacht mit Sei Wand an Wand slapen heww; aber gestern war von
Ihnen die Rede bei der Frau Groterjahn. Sie müssen sich mit dieser Dame arg
über den Fuß gespannt haben.« – »»Dat weit de leiw' Gott! Aewer ick bün dor ok
nich an Schuld, ick . . .«« – »Vertellen S' mi dat nich, Herr Jahn. – Ich habe
mir für diese Reise zur Regel gemacht, jegliche alte Verdrießlichkeit zu Hause
zu lassen, und neue will ich mir unterwegs nicht aufhalsen, un ick gew Sei den
Rath, dauhn S' dat ok.« – »»Ja, wer dat man künn!«« säd de Oll un kek stiw ut
den Wagen herute. – »»Un Sei willen am Enn' ok nah Konstantinopel?«« frog hei
nah 'ne Wil'. – »Ja, min leiw' Herr Jahn.« – »»Na,«« säd de Oll, as wir em en
Stein von den Harten follen, »denn mak ick doch nich so 'n groten, dummen
Streich, as ick mi vermauden was, denn wenn Sei . . . .«« – »Sei meinen,« föll
de oll Dam' in, »wenn so 'n oll Frugenstimmer, as ick, de Reis' maken kann,
denn kænen Sei s' ok maken. Und darin haben Sie Recht! – För de Freud' an
Braden un Kauken un Schampagner ward de Minsch mit de Wil' tau olt, min leiw'
Herr Jahn, für die Freude an schönem Menschen-Werk und Gottes Herrlichkeit wird
er nie zu alt.« – »»Hüren S' mal!«« rep de Oll un fot ehre Hand, »nu möten S'
mi Ehren Namen æwer ok seggen.«« – »Leiwer Gott,« säd de oll Dam' un lachte
æwer dat ganze Gesicht, »mit minen Namen is 't nich wid her, den führen vel
Lüd' in de Welt, ich heiße nämlich Müller, Karoline Müller, und so werde ich
auch nur in den Aufschriften auf Briefen genannt, för gewöhnlich heit ick
Tanten Line, un mit desen Namen kam ick ok ganz gaud ut, denn es giebt nur
wenige Menschen, die sich um mich bekümmern.« – »»Na,«« säd de oll Jahn, »denn
ward ick ok Tanten Line tau Sei seggen, denn ick ward mi vel üm Sei bekümmern.
– Nu, seggen S' mal, reisen Sei ok hüt bet Triest?«« – »Nein, ich habe mich
bloß bis Adelsberg einschreiben lassen.« – »»So? Sei willen woll de Nacht nich 
dörchführen?«« – »Ne, dat nich; ich habe, Gott sei Dank, einen guten Schlaf im
Waggon. – Nein! ich will die berühmten Adelsberger Höhlen besehn.« – »»Wat för
Dinger? – Dorvon heww ick noch gor nicks hürt.«« – »Oh, denn müssen Sie
bleiben! Die Höhlen müssen Sie sehn!« – »»Hüren S' mal, ick glöw', ick dauh 't;
ick heww en hellsches Tauvertrugen tau Sei fat't; ick ward mi woll noch oft üm
Rath bi Sei ümseihn.«« – »Denn warden Sei woll oft mit 'ne leddige Kip'
aftrecken möten. – Aewer gaud, dat ick von Kip' segg,« rep Tanten Line un 
böhrte ehr lüttes, æwer gaud gespicktes Schotkind tau Höchten, »ick weit nich,
mi is so hollliwig tau Maud', ick möt en beten eten. – Ich habe mir nämlich
einige Fourage mitgenommen, nich ut Giz, min leiw' Herr Jahn, ne, ut
Bequemlichkeit. Nu bruk ick doch nich üm dat leiwe Eten willen ut den Wagen tau
stigen; un kann Einer hir woll æwerall wat krigen? un wat is dat hir för eine 
Unrendlichkeit.« – »»Ja,«« säd ehr Reis'gefährte, »»'t is 'ne grugliche Swineri
hir. – 'T is en schön Land, en sihr schön Land, æwer dorüm willn wi uns' nich
verachten. Tau tadeln giwwt dat dor ok naug un mit Recht; æwer wenn Einer in en
frömd Hus kümmt, denn findt hei ümmer wat, wat hei anners hadd inrichten müggt.
Aewer Unrendlichkeit up de Bahnhæw' bi uns sall sick indessen Keiner besweren;
ick will man blot von den Kleinenschen Bahnhof seggen, wat is dat för 'ne Lust,
den Wirth – Bomann heit hei – mit sine lütte, smucke Fru achter den saubern
Disch mang de Gerichten herüm handtiren tau seihn. De Minsch kriggt Apptit,
wenn hei ok gor keinen Hunger hett.«« – »Na, denn langen S' tau! – Diese Wurst
ist von reinlicher Hand, von meiner Schwester-Tochter bereitet. – Langen S'
tau! – Ich habe noch mehr, ich habe davon noch im Koffer und denke, sie wird in
Konstantinopel auch noch schmecken.« – So eten de beiden Ollen nu gegen
einanner up un räuhmten gegen einanner ehr Vaderland. – Un ick weit nich, 't
mag jo woll ümmer so sin, wenn en por Landslüd' sick in de Frömd drapen; æwer
von de Meckelnbörger weit ick 't, blot von de Politik un de geistlichen
Angelegenheiten darw nich de Red' sin, denn will 't man af un an tausam
klingen. –

So wiren sei denn bet Adelsberg kamen un stegen dor ut. De oll Jahn kreg
ordentlich ritterliche Turen, hei besorgte de olle Dam' ehre
Gepäck-Angelegenheit, Jochen Klæhn müßte ehren Kuffert mit nah den Gasthof
besorgen, un de Oll böd ehr den Arm mit so'n Swung, as wiren ut ehren un sinen
Lewenskalenner en Johrener virtig utstreken. – För Lüchtung in de Höhlen würd
sorgt, un wil dat noch mihrere Frömde dor wiren, de mit herinne wullen, süll
sei ganz staatsch utfallen. – In de letzten Stunn'n was Regenweder infollen, un
as sei an de Höhlen 'ranne kemen, brus'te en Strom dorhen mit swartes Water,
vull bet an de Burt. »Dies ist der Poik,« säd Tanten Line. – »»Herr,«« säd
Jochen Klæhn, de ok mitnamen was, »»dit 's narsch; hir möt 'ck mi doch wunnern.
– Ick heww doch ok all bi uns de Warnow seihn un ok all de Nebel; æwer de 
fleiten verstännig un sachten furt; æwer dit Water ward hir jo mit enmal all;
wo? dat stört't sick jo woll hir in de Unnerwelt.«« – »Dor hest Du Recht, min
Sæhn,« säd de olle Dam' un wendte sick an Jahnen, »der Poik stürzt sich hier in
die Unterwelt und fließt durch die Höhlen.« – Herr Jahnen wunnerte dat æwrigens
grad' so, as sinen Jochen; von sowat hadd hei seindag' noch nicks hürt, un wat
em nebenbi noch wunnern ded, dat was, dat Tanten Line, as 't usach, ganz gaud
Bescheid wüßt. –

Sei gungen 'rinner in de Höhlen; Lüd' mit Lichter lepen vörup un steken de
Belüchtung an, un Jochen Klæhn säd: »»Herre Je! buten regen 't, un hir is 't
ganz drög.«« – »Zuerst kommen wir nun zu dem Tanzplatz, wo wirklich zuweilen
Tanzpartieen arrangirt worden sind. – Mi dücht, de Lüd' künnen woll mihr
Respekt vör so wat bewisen.« – »»Wovon sei dit woll All weit?«« säd Herr Jahn
tau sick. – Un sei kemen in 'ne grote Hall un gungen æwer 'ne Brügg, un unner
de Brügg dörch dunnerte de Strom; swart mit blitzende Lichter, ümmer 'runner,
ümmer wider 'runner, as müßt hei sick in den deipsten Afgrund störten, un nah
baben verbisterte sick dat Og' in de deipste Finsterniß, un helle Säulen un
Pilers schoten ut dat Düster dal, bet up den Grund, as hadd sei de Bumeister
makt, dat Ganze tau dragen. – Jochen Klæhn säd kein Wurt, hei holt sick dicht
an sinen Herrn; Tanten Line sweg ok, ehr Gesicht würd fierlich utseihn, un Jahn
namm den Haut af un folgte de Hänn'; em was, as wir hei in de Kirch, un de 
Ördel müßte glik von baben herunner schallen. – Un hei was ok in de Kirch, in
'ne Kirch, de uns' Herrgott sülwst bugt hett, un de Ördel schallte, dat was de
Strom, de in den Afgrund herunner dunnerte.

De Führer bröchte sei wider, von Höhlen tau Höhlen, un ümmer reiner un ümmer
heller würden de Säulen un Pilers, de Wänn' un dat Gestein; 't was, as wenn de
Minsch sick in de düstern, unergründlichen Fragen von dat Wesen in Lewen un
Religion stört't; hei arbeit't mit Maud un mit Kraft sick wider, 't ward ok
ümmer heller üm em, de Piler von sinen Globen stahn reiner un dichter, æwer dat
Enn' findt hei nicht. – »Hosianna! Hosianna!« rep Tanten Line, as sei in de
Höhl kemen, de de Dom näumt würd, un breidte de ollen, magern Arm ut, as müßte
sei all dese Herrlichkeit un den, de 't schaffen hadd, an ehr olles Hart
drücken. Den ollen Jahn hungen de Thranen an de grisen Ogenwimpern. Sei gungen
wider, 't was, as wenn sei dörch en Tempel gungen, de tau 'm Fest utsmückt was,
lichte Decken un Fahnen mit bunte Kanten hungen von de Pilers herunner; Allens
was still, blot de Druppen föllen in gliken Takt ein nah enanner von dat
Gewölw' heraf, as wir 't en Parpendikelslaag ut de Ewigkeit, un ut de Firn'
dunnerte de Strom, as wir hei de unergründliche Born, wo alle vergahenen Tiden
tausam strömten, un alle taukünftigen ehren Ursprung nemen. Sei kemen in en
großen Rum, un in de Midd von den Rum' how sick en lütten Aeuwer tau Höcht; up
den stunnen sei un segen sick rund üm, un so wid dat Og' dörch dat Düster
dringen kunn, segen sei Likenstein' un halfgebrakene Säulen un Postamente, as
wir 't en groten Kirchhof, un de olle Dam' säd lising: »Dies ist Golgatha.« –
Dat Og' kunn dat Enn' von de Gräwer nich afseihn, un 't let, as wenn de Gräwer
sick ümmer wider hen reckten, as wir de ganze Welt tau 'm Kirchhof worden, un
de bange Seel horkte up den Posaunenton, dat de Gräwer sick up deden, un all de
Minschen uperstünnen, de mal begrawen wiren. – »Heute ist Charfreitag,« säd de
olle Dam'. – »»Ick weit 't,«« säd de olle Mann.

Still wiren sei wedder taurügg gahn; un as sei wedder herute kemen an 't
Dagslicht, dunn athente de Bost deip up, un 't was doch unnen nich beklummen
west, un de Luft was frisch un fri; æwer dat Sünnenlicht fehlte, un dat is 't,
wat de Minsch bi sine Geburt tauirst begrüßt, un wonah hei up den Dodenbedd
tauletzt verlangt. – Nah den Regen was nu Sünnenschin kamen, un unner sinen
Strahl däueten de Harten allmählich ut de Irnsthaftigkeit tau Fröhlichkeit up,
un Jochen Klæhn gung de Annern dorin vörup; denn as de ein' von de Führers en
groten, roden Salamander tau 'm Verkop anböd, de blot hir unnen in de Höhlen
funnen ward, un kein Ogen hewwen sall, säd Jochen: »Herr will'n uns den köpen.«
– »»Wat wull'n wi woll dormit, Jochen?«« – »Ih, Herr! – Lüd' dormit grugen
maken.«

Ick heww mal en lütten Hund hatt, en rugen Apenpinscher, un ick was dunn noch
jünger un makte noch mihr dumme Streich un stunn in de Meinung, as de oll
Oberstleutnant von Bülow säd: ›Die Natur muß corrigirt werden‹ – dunn sned hei
en ganzen Satz von lütte Teckels de Uhren un de Swäns' af – un scherte minen
lütten ›Schüten‹, wohrschinlich, dat hei hübscher utseihn süll, un dat lütte
Dirt fohrte nu, as dat Wark farig was, wegen de Ungewenntheit unner minen
Slaprock un wull sick nich verdriwen laten; grad' so hadd Jochen Klæhn wegen de
Ungewenntheit unner de Ird' sick dicht an sinen Herrn hollen, as wull hei em in
de Tasch krupen, un grad' so as min lütt Schüten, as ick nahsten mit em
spaziren gung, hen un her fohrte, rönnte nu Jochen bald hir, bald dor hen in
den Sünnenschin, as wull hei seggen: »So, Gott Lob! dat hewwen wi nu achter
uns, un ick bün recht froh, dat ick de Last los bün.«

Den Abend satt dat oll Pörken in dat Gasthus bi 'n warmen Aben tautrulich
tausamen un vertellte sick wat, un Jochen Klæhn, de tauirst achter de Stuwendör
vergews den Versäuk makt hadd, in en uterwähltes Hochdütsch, so gaud as hei 't
in de Kösterschaul lihrt hadd, för dat wendische Deinstmäten en por
dickdriftige Kumpelmenten æwer ehre runnen Arm taurecht tau schaustern, sett'te
sick, as hei gewohr würd, dat hir sin Latin utgahn was, en beten ut de Firn'
von de Beiden un hürte nipping tau. – »Na,« säd hei vör sick hen, »wenn dat All
wohr is, wat de Ollsch dor vertellt, denn kann 't gaud warden. – Sei deiht jo,
as wenn sei hir mit Allens Bescheid weit, as wir sei hir buren un tagen, ok von
den ollen, roden Zemander, den de Kirl in de Buddel hadd, wüßt sei. – Na, æwer
ick glöw', sei lüggt.« – »»Und morgen, mein lieber Herr Jahn, fahren wir nun
über den Karst. Das ist eine der ödesten Gegenden in ganz Deutschland; de
Lünebörger Haid' sall en würklichen Lustgoren dorgegen sin, un wenn de olle
Nordwestwind ok dor häßlich 'ræwer pusten deiht, so sall dat gegen de Bora, de
hir ehr Wesen hett, man as so 'n Mailüfting sin.«« –

Den annern Morgen führten sei denn nu æwer den Karst; de Bahn wünn sick an den
Bargrüggen tau Höchten, un je höger sei kemen, desto willer un wenster würd de
Gegend. Grote Blöck von grisen Kalkstein legen herümmer, as hadd sei de Düwel
ut Schawernack gegen de Minschen utstreu't un utsei't, un wo de Minschenhand
tüschen de saubere Saat en beten uprümt un hir en lütten Flicken un dor en
lütten Flicken tau Ackerland bestellt hadd, hadd sei ok glik mit Steinmuren
dorför sorgen müßt, dat ehr de Stormwind nich de Saat un den Acker sülwst
æwerall wegpusten kunn. – Un de Storm brus'te hir schön æwer de Rüm', un Jochen
Klæhn klapperte in de drüdde Klass' mit de Tähnen un säd: »Ne, lagen hett de
Ollsch nich;« un de oll Jahn deckte Tanten Line de Slipp von sinen Pelz æwer
den Schot, dat sei warmer sitten süll, un säd: »»Sei hewwen Recht, so 'n
weustes un unlanniges Stück Ird' heww ick meindag' nich seihn, dor kann sick de
Lünebörger Haid' noch ümmer gegen seihn laten – ick kenn sei, ick heww dor en
Stück Fründschaft wahnen – dor waßt doch noch Haid'krut; æwer hir waßt doch
rein gor nicks.«« –

As sei in Nebresina ankemen, wo de Bahn nah Triest sick linksch von de
italjensche Bahn aftwält, sach de olle Dam' de ganze Groterjahnsche Fomili an
de Wagen entlang lopen, nah vör un wedder taurügg, de Ollsch vörup as en 
Leggelhaun. wat nich weit, in wecker Nest dat sin Ei leggen sall; sei kek in
jeden Wagen 'rin, de Gesellschaft stunn ehr narends an; æwer de Tid was kort,
un as de olle Dam' all raupen wull: sei süllen doch nah ehr kamen, ret de
Schaffner ok all richtig ehre Dör up un proppte Antonen 'rin in de Dör,
wohrschinlich wil dat hei em tau 'm Bahnbreken am paßlichsten schinen ded, un
dunn de Fru Jeannette un de beiden Kinner, un tauletzt Herr Nemlichen, den æwer
ut Verseihn, wil dat hei eigentlich för de drüdde Klass' bestimmt was. – Bautz!
würd de Dör tauslagen, un Fru Groterjahnen satt mit den ollen Jahn in einen
Wagen. Dat heit, sei satt noch nich, un 't was de Frag', wat sei æwerall tau'm
Sitten kem'; denn drei Sittplätz wiren æwerhaupt man noch leddig, un sei wiren
ehre fiw, wenn Herr Nemlich as dat föfte Rad an den Wagen mittellt würd. – Sei
hewwen in Oesterreich up de Südbahn hellsch indrägliche Grundsätz, sei proppen
in de Wagens Allens tausam, wat paßt un wat nich paßt, wat Platz hett un wat
nich Platz hett, un as de Tog nu furt gung, un Fru Jeannette un Herr
Groterjahn, un dummer Wis' ok Herr Nemlich, ehren Platz namen hadden, stunnen
Paul un Helene dor, as wiren sei en por junge Majurs, de bi en Regiment
aggregirt wiren, un wüßten ok nich recht, wat för 'ne Städ' sei eigentlich
utfüllen süllen. Paul was kort resolvirt, hei sett'te sick drist up den Knei
von sinen ›Erzeuger‹; æwer wo würd 't nu mit Helenen? – Up Herr Nemlichen sinen
Schot? dat gung nich; Vater hadd all en Assesser, Mutter namm keinen, de olle
Dam' kunn sei doch nich beswerlich fallen, un de drei Judenjungs, de noch extra
in den Wagen seten, gewen doch ok man hellschen smerige Sittplätz af; dunn 
reckte sick den ollen Jahn sin Arm nah ehr hen, un hei säd: »Kumm, Helennig,
sett Di up minen Schot, Du hest vördem all oft dorup seten.« – Un sei sett'te
sick. –

Na, von Muttern ehren ogenblicklichen Taustand will ick nu wider nicks seggen;
æwer Jedwerein ward mi verstahn, wenn ick vertell, wat de arme Fru in de
letzten twölw Stunn'n utstahn hadd. – Gistern Abend, as sei tau Nebresina
ankamen wiren, hadd Anton sick vullstännig up den Jüchstock smeten; hei hadd
erklärt, wider reis'te hei nich, worüm sei em nich sinen Pelz hadden mitnemen
laten, hei wir ganz verklamt un müßte en por Gläser Krock drinken un denn in 't
warme Bedd herinner. Ehr eigen Kind, Hella, hadd dat för Antonen ok nödig 
hollen. – Den annern Morgen hadd sei sick wegen den Koffe mit den Timmerkellner
'rümmer streden, sei up Hochdütsch, un hei up Italjensch, un nu hadd sei dat
Gefäuhl, dat de Kirl groww gegen ehr west was; sei wüßte nu æwer nich, wat de
Kirl tau ehr eigentlich seggt hadd; un dat 's en unheimlich Gefäuhl, dat 's
grad' so, as wenn Einer in de Lotteri gewunnen hett un hett sin Nummer verluren
un kann nu sinen Gewinn nich glik förfötsch inkassiren. Anton hadd den Morgen
ümmer blot versekert, hei hadd wunderschön slapen, un hei wir en ganz annern
Kirl as gistern Abend; Paul hadd in den Hus' herümmer sprungen un hadd ok nich
de Spur von Mitgefäuhl gegen sine Mutter bewis't. – Un nu satt sei mit den
Dodfind von ›ihrem Hause‹ in ein un den sülwigen Wagen, Helene satt up sinen
Schot; Anton fäuhlte ogenschinlich gor nich dat Unpassende von dese Inrichtung,
de olle Dam' nickköppte ehr ümmer tau, de drei Judenjungs keken ehr frech in 't
Gesicht, un Herr Nemlich, de in de drüdde Klass 'rinner hürte, satt preißlich
an ehre Sid, as wenn hei en würkliches un stimmberechtigtes Mitglid von ehre
Fomili was. –

Mutter schot nu mit de uterwähltesten, dreitackigen Blitzen in den Wagen
'rümmer, un ehre Ogen funkelten un gläuhten, as wiren sei bet baben an de
Mündung mit Swewel un Zepeter laden un söchten sick blot irst dat passendste
Slachtopfer ut, un denn wullen sei losscheiten. – Wer was dit? – Natürlich
verföll sei tauirst up Antonen un Paulen; æwer de beiden seten so ruhig dor,
dat sei so vel Gift un Gall, as sei tausambru't hadd, nich an ehr verswennen
kunn. Helene was nu en würdigen Gegenstand; sei namm ogenblicklich 'ne höchst
unpassende Stellung in, æwer sei hadd ehre Mutter den Rüggen taukihrt un sach
up den Rath von de olle Dam' ut dat Finster nah Süden mit grote Ogen un 
hellfarwte Backen, denn dor müßte nu bald dat Adriatische Meer tau seihn sin.
Nu is dat æwer bi 'n Utbruch von en richtigen Zorn dörchut nothwennig, dat Ein
den Annern in de Ogen süht, süs bluckt dat Pulwer von de Pann. – Den ollen Jahn
kunn sei nich angripen, de was tau sihr Dodfind von ehr, un dortau hürten ganz
annere Vörbereitungen un Anstalten, üm den antaugahn. – De drei Judenjungs
hadden 't woll verdeint wegen ehre Dummdristigkeit, mit de sei ehr in de Ogen
keken, un de olle Dam' irst recht; æwer de Haken fehlte, an den sei dat
utgeachtete Slachtopfer uphängen kunn. – Un doch würd uns' oll Tanten Lining
doran Schuld, dat dese schöne Zorn för de Welt nich ganz verluren gahn süll;
sei frog de Fru Groterjahnen nämlich so recht tauvertrulich: »Min leiw'
Dochter, worüm sünd Sei denn hir in dat olle Nest de Nacht blewen, worüm nich
in Adelsbarg un hewwen dor de wunderboren Höhlen beseihn?« – Höhlen? –
Adelsbarg? – Dat was nich ehre Sak, dor müßte Herr Nemlich för upkamen; hei
hadd gistern Abend sine teihn Sülwergröschen richtig kregen, also ok för de
Adelsbarger Höhlen, un dorför kunn wat verlangt warden. – Sei kek also dat un
utfünnig makte Slachtopfer un dat Gefäß von ehren gerechten Zorn æwer de
Schuller an, un smet em en por Ogen tau, de den armen Herrn Nemlich all en
pormal as Stein' in den Weg von sine schöne Reis' smeten wiren. »Warum sind wir
nicht in Adelsberg die Nacht geblieben? Warum haben andere Leute die Höhlen
besehn, die wir nicht gesehn haben?« – Na, dat was denn nu doch grad' so, as
hadd sei fragt: worüm sei nich vergangen Nacht up dat Nurdkap seten hadden un
hadden sick dor en por lütte Isborn infungen. – Herr Nemlich wüßte nämlich
gewiß von den Nurdkap vel mihr, as von de Adelsbarger Höhlen; hei stamerte also
'rute: hei hadd mit grötste Sorgsamkeit den lütten Nösselt un den lütten
Cannabich un den lütten Petiscus studirt; æwer dorin wir von de Höhlen gor nich
de Red'. Den Bädeker hadd hei ok up de Reis' studirt, æwer bet Adelsbarg wir
hei noch nich dorin kamen. – »Warum haben wir Sie denn mitgenommen?« frog
Mutter spitz. »Warum haben Sie denn heute Morgen meinen Sohn Poll nicht
wissenschaftlich beschäftigt, anstatt ihn mit Kellnern und Hausknechten im
Hause herumlaufen zu lassen?« un dorbi kek sei Antonen an, as wull sei seggen:
un segg Du ok wat – süs . . . – Un Anton hadd sick dörch de driftigen
Vermahnungen von sine leiwe Fru all so vel Lewensort beschafft, dat hei anfung:
»»Ja, für das viele Geld . . . .«« – Dunn brok mit einem Mal Helene in en Jubel
ut, as de Tog üm 'ne Eck herümmer wendte: »Oh, oh! Da ist das Meer, da ist das
stürmische Meer! Da ist Triest! und hier unten, ach, seht doch!« – »»Min leiw'
Dochter,«« säd de olle Dam' un stek den Kopp bi ehren ut dat Finster, un de
Ogen lücht'ten ehr, as wir sei noch eben so jung as Helene: »»Das ist
Miramar.«« – De olle Jahn kek en beten æwer de Beiden henæwer; hei säd nicks,
æwer 't was, as wenn en Frühjohrsgruß em dat Gesicht küßt hadd. Allens was 
vergeten, wat em bedrückt hadd; dor lagg de schöne Welt, un in sinen Arm lagg
dat schöne Mäten, wat em mal de ollen Dag' tau junge Dag' maken süll. Un achter
desen schönen Vörhang, den de drei seligen Gesichter utmakten, satt de Fru
Groterjahnen in ehren grotorigen Zorn, un de arme Herr Nemlich in dat
nichtswürdige Gefäuhl von 't föfte Rad an den Wagen, un Herr Groterjahn in dat
glückliche Bewußtsin: dit Mal hadd hei sine Fru Gemahlin mal wedder richtig
verstahn. – Aewer sei seten all in 'n Düstern un kregen nicks tau seihn. – Blot
Paul was von den Knei von sinen Vader upsprungen un hadd sick tüschen de 
Kreolin' von sine Swester un den ollen Jahnen sinen Pelz dörchdrängt, so dat
hei grad' mit sine lütte, stuwe Näs' æwer den Finsterslag 'ræwer kiken kunn un
rep nu: »Helening, Helening! Dit is doch anners as in Warnemünn'.« Un as em de
olle Jahn nu wider nah vör schow, dat hei 't beter seihn kunn, rep hei: »Herr
Jahn, Onkel Jahn! – Was Jochen Klæhn woll dazu sagt!«

Jochen Klæhn säd æwer in desen Ogenblick gor nicks, hei satt an 't Finster in
de drüdde Klass'; un as de Adriatische See tau 'm Vörschin kamm, smet hei so 'n
verlurnen Blick dornah hen un säd vör sick hen: »»Weit ick. – Kenn ick All! –
Ick bün jo en seebefohren Minsch, un wenn wat Niges kümmt, lihr ick 't All.«« –
Un as sei den Abend in Triest in den swarten Adler Alltausamen inkihrten, un
hei Paulen up den Ogenblick frod würd, säd hei: »»Paul, baben de Ird', dat 's
kein Kunst; æwer unner de Ird', dat versäuk Di mal!«« –

Kapittel 7.

Fru Jeannette un Ludwig Napoleon. – Fru Jeannette studirt 'ne Frag' un brött
'ne Aewerraschung ut. – Helene geiht ut un finnt up de Strat en stuwnäsigen
Schutz. – De Baron von Unkenstein trett up, æwer för 't irst blot von achter. –
Helene un Paul fallen in 't Water un sünd 'ne Tid lang verdrunken. – Jahn un
Jochen gabeln sei up, un Paul bedröggt sick gegen sinen Fründ frech. – Worüm
Herr Nemlich in de Barg', un Groterjahn mit en halfbalbirten Bort in de Straten
herummerlöppt. un worüm hei tau 'm irsten Mal in apenbore Weddersetzlichkeit
gegen sine Fru utbreckt. – Hei will sick den Hals afsniden. – Mutter kümmt mit
ehre Aewerraschung tau Rum', sleiht æwer man halfweg' dormit dörch. – Herr
Nemlich in Nöthen. – Twei slagen up den Sack un meinen den Esel.

Fru Jeannette Groterjahnen was von de Natur tau groten Dingen bestimmt, sei was
mit 'ne Glückshuw' up de Welt kamen. All in ehre irsten Kinnerjohren hadden
alle Lüd', Unkel Bors an de Spitz, prophenzeiht, sei lewte nich lang', denn sei
wir tau klauk, un wenn de Prophenzeihung ok nich indrapen was, de Grund,
weswegen sei nich lang' lewen süll, was dennoch en richtigen Grund, denn sei
was würklich sihr klauk, hadd von Jugend up en hellschen Drang tau 't Regiren,
un fung dorbi mit ehren leiwen Vatting un Mutting tauirst an, indem dat sei
sick doran tauirst inäuwte, dormit dat sei in späderen Tiden en forsches
Regiment uprichten künn. – Sei hadd 'ne grote Aehnlichkeit mit Ludwig
Napoleonnen; sei hadd 'ne hellsche Phantasie, æwersten ut den blagen Dunst, de
in ehr tauwilen tau Höchten steg, kristallisirte sick tauletzt 'ne ordentliche
Frag' tausam, un dese Fragen studirte sei denn mit allen Flit; sei hadd ebenso
gaud, as de französche Kaiser, ehre orientalische un mexikanische Frag', ok
ehre dütsche un Luxembörger, un läd ok dormit, as hei, tauwilen in den Nettel;
æwersten dat schadete nich, sei was nu einmal, as hei, 'ne Fründin von
Aewerraschungen, un dat prestige wull sei absolutemang uprecht erhollen. Ehr
leiw' Anton was, so tau seggen, ehre tweite Kammer, de ümmer dat man von ehre
studirten Fragen tau weiten kreg, wat sei weiten süll. Vördem hadd dese Kammer
dat Recht hatt, bescheidene Adressen an ehr tau richten, æwer dit Recht was mit
Recht wegen Tidersporniß afkamen, as dunn tau malen de roden Strümp; ehr was
blot dat Recht blewen, mit beschränkte Interpellationen sick tau behelpen, dat 
heit, sei hadd Antonen, as wir hei en ollen Hahn, de nicks as Undäg'
anrichtete, de ein' Flücht afsneden, un wenn hei sick nu up den Wim von
›authentischen Thatsachen‹ 'ruppe swingen wull, denn kreg hei in de Luft dat 
Torkeln un föll unsacht up sinen Meß wedder taurügg. – Sei hadd ok ebenso as
Ludwig Napoleon ehre Weltutstellung för Kunst un Kunstflit un Gewarw', de sei
in de sæbenteihn Kisten un Kasten un Schachteln mit sick führte, un de Lüd'
dormit in ›besonderen Abtheilungen‹ unner de Ogen gung.

An desen Abend hadd nu Fru Jeannette ein' Afdeilung von ehre Weltutstellung
deils up den Staul vör ehr Bedd, deils an en Rigel hängt, hadd dat
Utstellungs-Gebüd' tau Rauh leggt, de Lichter dorin utpust't, dat Ganze sorgsam
mit dat Deckbedd tauslaten, un 't let nu so, as wir dat heilige Graww gaud
verwohrt; æwersten dat let man so, denn selige Rauh was dor nich, allerlei
Geister un Gespenster bedrewen in den blagen Dunst von ehre Phantasie ehr
Unwesen, sei sunn up nige Fragen un Aewerraschungen för ehre Unnergewenen. –
Tauirst wiren dat blot dæmliche, poetische Phantasieen, de in ehr upstegen, un
sei brödd ut den blagen Dunst tauirst den markwürdigen, nigen Gedanken ut, 'ne
Reis' wir eigentlich mit dat menschliche Lewen tau vergliken, de Anfang wir de
Kinnertid, dat Enn' dat Öller, un dat minschliche Lewen let sick ebenso gaud in
Poststationen un Iserbahnhæw' indeilen, as 'ne Reis'. Allmählich fung nu ut
desen poetischen Urnebel sick de Frag' an tau kristallisiren, wat dat nich gaud
wir, dat de Minsch sick up jeden gröteren Lewensbahnhof mal verpustete, sick
mal ümkek un ut sine Lewenserfohrungen sick mal dat Facit treckte. Dese Frag'
beantwurtete sei mit ein einfaches, vernehmliches ›Ja!‹ Un de tweite Frag', de
ut dese up natürliche Wis' geburen warden müßte: wat dat nich ok gaud up 'ne
Reis' wir, von Tid tau Tid ut de Reis'erfohrungen dat Facit tau trecken, würd
ok mit ›Ja!‹ beantwurt't, un so kamm sei nu ok tau eine unverhoffte
Aewerraschung för ehre Unnerdahnen. – Anton, Helene, Paul un Herr Nemlich
süllen hir up de Triester Station afsluten mit de Flegeljohren von de Reis' un
mit Dütschland, un dat Facit in Gestalt von Breiw' nah Meckelnborg inschicken,
Paul süll æwersten uterdem noch Material för de Taukunft sammeln un en Dag'bauk
führen. Na, för Paulen, de gewissermaßen dat demokratische Element hir
vertrett, ward de Aewerraschung stark naug wesen, un wider hadd dat jo denn nu
ok keinen Zweck.

Wenn ick desen Verglik tüschen Ludwigen un Jeannetten man swack dörchführt
heww, so möt mi de billige Leser dat tau Gauden hollen, denn de plattdütsche
Sprak langt för de höhere Politik nich ut, un wi Meckelnbörger stahn mit Utnam'
von de Riddergaudsbesitters un weck Burmeisters man up hellschen swacke,
politsche Beinen, as Gott un ganz Dütschland weit.

Fru Jeannette slep nu mit dese vörbereiteten Aewerraschungen in, un slep so
lang', dat Helene ehr dorin keinen Gegenstand leisten kunn; dese stunn also
ganz lising up, kek ut dat Finster; en wunderschöne Dag glänzte ehr entgegen,
sei treckte sick an un gung lising ut de Dör; ehr tog dat in den Sünnenschin
nah den frischen Seestrand.

Sei säd dat Stuwenmäten Bescheid von ehr Vörnemen, för den Fall, dat ehr Mutter
nah ehr fragen süll, æwer as sei ut de Husdör von ehren Gasthof gahn wull, höll
sei an; ehr föll dat swor up 't Hart, wat sei nich unbedachtsam handeln ded,
dat sei sick so allein in de wildfrömde Stadt herinner wagen ded; æwer de Sünn
schinte so hell, Jugend hett Glück, un Unschuld finnt allentwegen ehren Schutz;
sei gung ut de Dör. Un as sei ut de Dör tred, süh dor, dor stunn ehr Schutz all
parat! 'T was man en lütten Schutz, un hadd 'ne stuwe Näs' un Flaßhor, drog 'ne
korte Jack un kek ganz nipping un oltverstännig tau, wo en por Arbeitslüd'
Rillen in de Kalkstein-Flisen slogen, mit de de Strat afdämmt was. – »Paul!«
rep sei, denn Paul was ehr lütte, unverhoffte Schutz, un de sprung nu heranner:
»»Lening, wo kümmst Du all her? kik mal hir! dit 's de verkihrte Welt; wenn 't
bi uns glatt is, denn maken wi de Pird' scharp, un hir maken sei den Damm
scharp, dat de Pird' nich utglitschen.«« – »Wie kommst Du denn aber so zeitig
schon auf die Straße? Ist Vater schon auf?« – »»Ne, Lening, de snorkt noch, un
Nemlich ok.«« – »Komm, Paul, wir wollen zusammen spazieren gehen und zusehen,
daß wir an den Strand kommen.« – »»Ja, kumm!«« – »Aber, Pauling,« säd Helene,
as sei wider gungen, un fot em an de Hand: »Du mußt wirklich von nun an
anfangen immer Hochdeutsch zu sprechen. Mutter wünscht das doch so sehr, und
hier versteht kein Mensch das Plattdeutsche.« – »»Ja, denn kann ich ja das auch
immer thun, man bloß, daß Jochen Klæhn immer Plattdeutsch anfängt. – Lening,
heute Morgen habe ich mal en Spaß gehabt. Sieh, Nemlich steckte heute Morgen
seine Nase so aus dem Bett heraus, und da hab' ich mich 'ne Haar ausgerissen
und hab' ihn die in das eine Nas'loch gesteckt und da immer ein bischen mit 
gewriwwelt, und da hättst mal sehn sollen, was er for Gesichter schnitt.«« –
»Aber, Junge, was machst Du für Streiche!« rep Helene un ret en beten unsacht
an sinen Arm, »wenn das Mutter nun wüßte! – Wer hat Dich denn dazu wieder
angestiftet?« – »»Das hat mich Jochen Klæhn gelernt. – Weißst was Jochen sagt?
Er weiß noch ein Mittel, das könnt ich auch mal probiren, ich werd' mich aber
wohl hüten. Süh, da nimmt Einer sich des Nachts ein weißes Laken über'n Kopf
und hält sich en Licht vor's Gesicht und geht an einen Andern sein Bett un
winkt immer stillsweigend; denn steht der Andere in den Slaf auf und geht immer
hinterher, wo er ihn hin winkt. – Das hat Jochen Klæhn mal mit Adolf Groten
gemacht, hat aber hellische Schacht dabei gekriggt. Ja, aber ich werd' mich
hüten.«« – »Du solltest Dich nur überhaupt mehr vor Jochen Klæhnen in Acht
nehmen, der hetzt Dich zu allerlei Unheil auf.« – »»Ja, Helening, weißst was
Jochen aber sagt? Der sagt, ich schünn ihm immer lauter Undäg' an. – Aber da
ist das Wasser! das schöne Wasser. Sieh, die Schiffe!«« – Ja, dor lagg de
schöne Golf von Triest vör ehre Ogen, gräun, as en Roggenfeld, wenn 't in 't 
Bläuhen steiht, un de lise Sommerwind doræwer treckt, as wir de adriatsche See
unschüllig as en Weigenkind, wat nah den Storm von gistern lis' in den Slap
sungen was; un de Dünung how sick sachten up un dal, as wiren 't de Athentæg'
von dat slapende Kind. Un rings üm de Weig' hadd de Mutter frische, gräune,
bläuhende Büsche steken tau 'ne Freud' för dat Kind und tau säute Käuhlung;
rings üm dat Äuwer gräunten de Büsche un Böm, un witt glänzte dat von de blagen
Barg' herunner; 't was æwer kein Snei, 't wiren Mandeln un Kirschen. Un dat
Allens swemmte in en goldenes Licht, un de frische Athen von de Welt spelte mit
den Morgennebel æwer de gräune Flauth un redte von Regung un Lewen, un 't was
Oster-Morgen.

Helene sach in de Welt herinner, as seg' sei tau 'm irsten Mal ehre Wunner,
ehre Ogen lücht'ten, un de Backen farwten sick höger; 't was, as wenn in ehr ok
Frühjohr würd, un all de seligen Schuer, de de Welt tau frischen Lewen
upwecken, sick in ehre Seel senkten, ok tau 'm nigen Lewen. – Sei hadd jo all
oft dat Frühjohr seihn un dat Gottesgeschenk an ehr junges Hart drückt, æwer
dit was anners, as süs, in so 'ne Pracht was ehr dat Geschenk noch nich
entgegen dragen, un ehr Hart was noch nich so willig west, all de Seligkeit as
'ne Gottessaat in sick uptaunemen; nu hadd æwer de Leiw' den Acker bestellt, un
de Saat gräunte fröhlich an 't Dagslicht. – Ja, 't was Oster-Morgen, un all de
Klocken von de grote Stadt klüngen, un de Schall bewte æwer dat Water un
mischte sick mit de lichte Nebelschicht, de doræwer lagg. – »»Ach, Lening!««
rep Paul, un sei drückte ehren lütten Brauder faster an sick, as dankte sei
Gott, dat sei Einen hadd, in den sei dat Aewermat von ehre Leiw' utgeiten künn.
– Un sei gungen wider, un Paul hadd sick los makt un sprung as en Fahlen an den
irsten Maidag, in de Koppel herümmer un kamm wedder 'ranner: »»Lening, komm
bloß mal mit; da ist mal was! Da, wo die alten Weiber sitzen, da sind ganz
rothe Fische und grüne und blaue, und solche snurrige Muscheln und andere 
Biester. Komm doch und sieh Dir das doch an!«« – »Nein, laß mich, Paul! – Geh
Du nur und besieh Dir das, ich will die Mole hier hinaufgehn und das Meer und
die Gegend ansehn. Aber vergiß nicht, mich hier abzurufen, und merk Dir's
genau: da oben am Ende wirst Du mich treffen. – Un Paul sprung von ehr up den 
Fischmark.

As Helene 'ne Tidlang an de Spitz von den Hawenbu stahn hadd, un ehr
glückseliges Hart un de glückselige Welt mit einanner heræwer un henæwer redten
un kein Enn' funnen in säuten Twisprak, läd sick 'ne Hand up ehre Schuller, un
de olle Dam', de sick sülwst Tanten Line näumte, stunn an ehre Sid mit helle,
lüchtende Ogen, as wenn dörch den grisen Regendag en warmen Sünnenstrahl 
breckt, un rep: »Min leiwe Dochter, wat seggen Sei? wat seggen Sei tau de
schöne Welt?« – »»Guten Morgen!«« säd Helene un drückte de Hand von de olle
Dam'. – »»Ach, ich weiß gar nicht, wie mir ist; so glücklich bin ich ja wohl
noch nie gewesen.«« – »Also ok. – Ja, ja! Sei sünd jung, min leiw' Dochter. –
Bei mir mischt sich schon Trauer mit dem Entzücken; kein bitterer Schmerz,
nein, nur ein tiefes Bedauern, daß ich dies Alles nicht habe in der Jugend sehn
können. Ick glöw', ick wir beter worden, ick wir en betern Minsch worden, wenn
ick dat vördem seihn un genaten hadd; denn ich gehöre zu den Menschen, die da
glauben, daß eine reine Freude uns unserm Herrgott ebenso nahe bringt, als ein
tiefer Schmerz. – Von de letzte Ort heww ick tämlich vel tau kosten kregen, von
de Freuden weniger. Aewer, verstahn S' mi recht, ick will nich undankbor sin,
't is ümmer noch mihr, as ick verdeint heww, un uns' Herrgott weit am besten,
wat en Minschen gaud is. – Wer weiß, wenn ich mit allerlei Freuden überschüttet
wäre, ich wäre vielleicht ein leichtsinniges Frauenzimmer geworden, lichthartig
bün ick noch. – Aber ich störe Sie in Ihren Betrachtungen und in Ihrem Genuß,
und außerdem habe ich hier noch ein recht ernsthaftes Geschäft bei dem
preußischen Consul abzuwickeln, und da will ich denn . . . .« Bumm! knallte en
Kanonenschuß æwer de See heræwer. Bumm! folgte en tweite, un en drüdde, de
Pulwerdamp wölterte sick dick un swor æwer den glatten Seespeigel 'ræwer, as
wenn sick de Mort up den säuten Slap leggt, un verflatterte tauletzt in lichte
Wolken, as wenn sick de swore Angst tauletzt in lichte Dröm' uplös't. Un up de 
twölw Kanonenschüss' von dat Schipp her antwurt'ten twölw Schüss' ut de
Festung, un de olle Dam' säd: »Seihn S', min leiwe Dochter, dat is en Franzos',
de dor schaten hett, es ist ein Kriegsschiff, sehn Sie, mit der französischen
Flagge; dat möt wat tau bedüden hewwen, ick möt doch mal fragen;« un sei gnug
an einen Matrosen 'ranner, de ok in Gedanken verluren æwer dat Bollwark kek. As
sei wedder kamm, säd sei: »Allens heww ick nich verstahn, wat hei säd – de
Minsch is en Italjener – æwer so vel weit ick, dat Schipp is 'ne französche
Fregatt un hett den nigen Kaiser von Mexico, Maximilianen, von Marseille
herbröcht. Haben Sie schon ein Kriegsschiff gesehen? – Ne? – Wat meinen Sei,
will'n wi uns en Boot nemen un mal nah den Franzosen 'ræwer führen?« – »»Ach
nein, ich muß wohl nach Hause, und Paul ist noch nicht hier – und dann muß ich
gestehen: der Kanonendonner ist mir in das feierliche Glockengeläut und in
meine Festfreude recht unangenehm hineingefallen.«« – »Dorin hewwen Sei Recht;
Kanonendunner is nich angenehm, taumal wenn hei irnstlich meint is; aber darin
haben Sie Unrecht, daß Sie das Schiff nicht besehen wollen. Up de Reis' möt
Einer Allens mitnemen, denn auch selbst das Störende und Unangenehme wird in
der Erinnerung später eine Quelle von Vergnügen. Aewer, seihn S', dor kümmt Ehr
lütt Brauder, dat oll lütt, fröhlich Jüngschen.« – Paul kamm 'ranner: »»Lening,
hast's woll gehört? Sie haben mit Kanonen geschossen.«« – »Ja, Paul,« lachte
Helene un strakte em de willen Hor glatt ut dat Gesicht, »das mußte doch wohl
Jeder hören.« – »»Un Lening, rath mal, wer woll hir is, hir up desen Damm.«« –
»Nun, wohl Jochen Klæhn.« – »»Ne, höger 'rup!«« – »Der alte Jahn.« – »»Noch
höger 'rup!«« – »Denn weiß ich's nicht.« – »»Der Ba–ron von Un–ken–stein! Sieh,
da steht er. – Der da! Der mit dem braunen Ueberzieher und den dünnen, grauen
Beinen, der uns den Rücken zukehrt.«« – Ach Gott! wo würd Helenen tau Maud';
æwer kort fat'te sei sick un frog hastig: »Hast Du mit ihm gesprochen?« –
»»Nein, gesprochen nich; aber ich habe ganz dicht bei ihm gestanden und ihm
in's Gesicht 'rin gekuckt.«« – Dat was doch wat Tröstlichs, de Baron wüßte so
doch nich, dat sei hir was; æwer wenn sei taurügg an em vörbi gung, kunn hei
sick ümdreihn un sei gewohr warden; sei wendte sick also rasch tau Tanten Line
üm un säd, sei wir bereit, mit ehr nah dat Krigsschipp tau führen; Paul stimmte
natürlich ut vullen Harten in, un 't wohrte nich lang', dunn seten sei tau
Boot, un de Fohrt gung nah dat Schipp.

'Ne Bootfohrt up 'ne glatte See bi schönes, warmes Weder is woll ein von de
Ding'n, de den Minschen am besten tau Rauh weigt; æwer in Helene ehre Seel
treckte de Rauh nich in; ehr Hart flog ängstlich hen un her, as wir 't 'ne 
Duw', de de Hæwk jöggt; sei was von ehr leiw' Mutting tau sihr mit den Herrn
Baron ängstigt worden, un nu kemen ehr de bangsten Fragen: wo kamm de Minsch
hirher? Wat wull hei? Würd sei em ut den Weg' kamen? –

Up de französche Fregatt würden sei fründlich upnamen un herümmer wis't; Tanten
Line besach sick Allens ganz genau, as hadd sei in den Sinn, späder mal en
Examen æwer de Sak aftauleggen; un Paul was up den besten Weg, dat Bugsprit
entlang tau riden un in 't Water tau fallen, wenn hei nich noch glücklich
infungen worden wir; æwer Helene kek æwer Burt nah den Platz, wo de Mann stahn
hadd, den ehr Paul wis't hadd; un as sei taurügg führten, bestunn sei mit
groten Iwer dorup, dat sei wid von dor anlegten süllen. Dat geschach denn ok;
un as de oll Dam' gahn was, ehre Geschäften tau besorgen, un Helene allein mit
Paulen tau Hus gung, säd sei: »Pauling, sag' heute – bloß heute – nichts davon,
daß Du den Baron gesehen hast.« – »»Ja, Lening, aber warum? – Du siehst ja so
ängstlich aus.«« – »Pauling, komm! Wir sind viel zu lange fortgeblieben; mein
Gott, was wird Mutter sagen?« – –

Mutter hadd nu æwer all so vel seggt, wovon sei gor keine Ahnung hadd; sei hadd
ganz gaud slapen, bildte sick æwer in, sei hadd sihr slicht slapen un hadd
Grund verdreitlich tau sin. As sei nu Helene nich in de Stuw' gewohr würd, hadd
sei Grund, sihr verdreitlich tau sin; sei lüd'te also för Gewalt an de Klingel,
un as dat Stuwenmäten kamm un up ehr Fragen säd, dat jung Frölen wir all tidig
an den Strand gahn, höll sei dit för en unschickliches, lichtsinniges Bedragen
un för 'ne grenzenlose Rücksichtslosigkeit. Dat ganze Gasthus würd in Upregung
versetzt, un as ein Husknecht utseggt hadd, de lütt jung' Herr wir mit de junge
Dam' tausamen weg gahn, kamm de arme Fru up den ganz natürlichen Gedanken, Paul
wir in sine Unbännigkeit un Unverstand in 't Water follen, Helene hadd em 'rute
trecken wullt, wir mit herinner reten, un nu lagg ehr un Antonen sin
Erziehungs-Substrat deip unnen up käuhlen Grund, un sei sach de Minschen ganz 
düdlich, de mit Haken un Stangen dorbi wiren de Verunglückten an 't Land tau
schaffen. – Nu was dat denn ok wedder ganz natürlich, dat sei lud' æwer ehr
Kind! ehr Kind! tau schrigen un tau jammern anfung, dat Anton mit en
halfbalbirten Bort un in swacke Bekledung tau ehr 'rümmer störten ded, un dat
in Herr Nämlichen, as hei dat Uhr an de Dör, de tüschen de beiden Stuwen was,
leggt hadd un dat Schrigen üm de Kinner mit anhürte, de Angst upsteg, wenn Paul
verdrunken wir, künn sine Stellung am Enn' benahdeiligt warden, un dat hei ut
de Dör stört'te, üm wo mæglich sinen Elewen noch nah dräglich tau redden. – Up
de Trepp begegnete hei Jochen Klæhnen, den sine niedrige Stellung hei in sine
Angst vergatt un em taurep: Paul un Helene wiren beid' verdrunken; un dormit
lep hei ut de Dör up de Strat un ümmer wider in sine Dodesangst ümmer bargan,
as wir de adriatsche See 'ne geographische Naturmarkwürdigkeit, de sick baben
up de Felsen un de Barg' breit makte. –

Jochen Klæhn lep natürlich glik nah sinen Herrn un kunn tauirst vör Schreck
nich reden; æwer as hei man irst mit de Redensort »Herr, weiten S' wat?« tau 
Rum' was, kamm dat Anner fluggs achterer: »Paul un sine Helene sünd beid'
verdrunken.« – »»Wat?«« rep de Oll un sprung pil achter den Koffedisch tau
Höchten. – »Franz Nemlich hett mi 't tauraupen un is nu jo woll hen un söcht
s',« säd Jochen ganz blaß, un stunn, as wir hei verbas't, vör sinen Herrn. –
»»Kumm!«« rep de un smet sick en Rock æwer, »»kumm! nah den Strand!«« – un so
ut de Dör; Jochen em nah. – »Hüren S', wo sei jammert!« rep hei, as sei an Fru
Groterjahnen ehre Dör vörbi lepen. – »Herr, ick glöw 't nich, Paul is en tau
verstännig Minsch, de ward sick hir nich in frömden Lann' versöpen.« – De oll
Jahn grep mit groten Schritten stillswigends up de Strat ut. – »Herr, hei kann
köpplings 'rin schaten sin, ahn dat en Anner oder hei sülwst dat gewohr worden
is,« säd Jochen, un nah 'ne Wil': »Herr, ängstigen Sei sick nich! – Hei is jo
nich so dæmlich, hei ward sick woll an wat begrepen hewwen.« – De oll Mann
antwurt'te nich un hürte ok nich; hei lep förfötsch wider. – »Hei kann sick in
en Kahn sett't hewwen un hett sick dorin hen un her wippt; dat hett hei vördem
all oft dahn, un ick heww em all ümmer seggt: Paul, säd ick, wenn Di dat man
nich mal begrismult!« säd Jochen, as sei an den Strom kemen, un hei de Booten
dor hen un her scheiten sach. – De oll Jahn stunn still un kek sick üm; narends
was en Uplop von Minschen tau seihn, Allens stunn ruhig oder gung sine Weg';
hei wüßt nich, nah wecker Sid hei sick wennen süll. Mit einem Mal rep Jochen:
»Herr, seihn S', dor hinnen, dor kümmt de Gast an, un sin Helene dorbi. Je, de
süll sick versöpen! Ne, dor 's hei vel tau klauk dortau. Na, säd ick Sei nich
ümmer, Sei süllen sick nich ängstigen? – Ick segg man, Franz Nemlich hett 't mi
vörlagen. – Na, täuw man! dat snid ick Di All up Dinen Schalm!« De Oll was
stracks up de Beiden taulopen, un as hei an ehr 'ranner kamm, rep hei:
»»Lening, Lening, wat hewwen Ji uns för Angst makt! – Gott sei Dank, dat sei
unnödig west is!«« – »Was ist denn . . . .?« frog Helene un sach bang' in dat
upgeregte Gesicht von den Ollen. – »»Sei glöwen All, Ji wir't up 't Water tau
Schaden kamen.«« – »Mein Gott, ich habe ja ausdrücklich gesagt, ich wollte an
den Strand gehen; ich bin ja mit Paulen . . . .« hir brok sei in Thranen ut,
»ach Gott, ich bin ja nicht Schuld daran!« – »»Kumm! kumm!«« säd de Oll un slog
den Arm üm ehr, »»'t is gaud, dat 't so aflopen is, æwer kumm! Din Mutter bangt
sick üm Jug; un süh dor hinn'n kümmt Din Vader all an.««

Jochen was wildeß up Paulen losgahn, sine Ogen lücht'ten vör idel Freud'; æwer
as hei an sinen jungen Fründ dichter 'ranner kamm, sett'te hei en hellsch
verdreitlich Gesicht up. »So geihst Du gaud, Paul! – So bliw man bi! Makst uns
so 'n Spermang, dat min Herr sinen Koffe stahn laten möt?« – »»Wat hest Du
denn?«« frog Paul ganz frech. – »Wat ick heww? Nicks heww ick; æwer ick heww Di
dat vördem all ümmer seggt, Du süllst dat ßackermentsche Wippwappen mit den
Kahn sin laten.« – »»Ick heww jo ok nich wippwappt.«« – »Dat is Schad', dat Du
't nich dahn hest, denn wirst Du gaud unnerdümpelt worden, un denn höddst Du Di
vör 't tweite Mal. – Nu mak, dat Du nah Hus kommst; Din Mutter, de schriggt för
Gewalt üm Jug, un paß up, wenn Du hir kein natt Johr kregen hest, dor tau Hus
kriggst ein.« – »»Du büst en rechten Schapskopp,«« rep Paul un kek sick scheiw
æwer de Schuller, »»wi hewwen jo gor nicks dahn.«« – »So? – Na, süh, dor kümmt
Din Vader all antaupusten. – Wo de oll Mann sick bangt! – Aewer Du leggst Di
jowoll ganz un gor up de rug' Sid.«

Un Herr Groterjahn kamm denn nu ganz uter Athen 'ranne un rep: »»Um
Gotteswillen, was macht Ihr? was macht Ihr? Mutter ist in Verzweiflung!«« –
»Ach, Vater, wir können nicht dafür, wir wollten nur den Morgen genießen,« rep
Helene un föll den Vader üm den Hals. – »»Ih, Vatting, wo Ji Jug hewwt,««
kreihte Paul dormang, »»wi sünd jo blot man nah dat Schipp henwest, wo de
Kanonen schoten, un oll Unkel Jahn un Jochen hewwen uns jo all funnen.«« – Herr
Groterjahn kek sick üm; dor stunn sin oll Fründ Jahn, un dat de wegen sine
Kinner hir up den Damm was, kunn hei sick licht tausam rimen; sin Haß, de 
æwerall nich von Bedüden was, un as en lack Fatt ümmer frisch wedder upfüllt
warden müßte, tred as en lütt bescheiden Kind en Schritt rüggwarts, un de olle 
Gaudmäudigkeit makte sick as en stämmigen Kirl mit beide Ellbagen Platz nah
vör; hei gung up Jahnen tau un säd: »ich danke Dir auch vielmal, Jahn, daß
Du . . . .« stamerte hei achterher, »daß Du meine Kinder gefunden hast,« æwer
de Hand reckte hei nich nah em ut. – »»Oh, dorför nich, Groterjahn, dat was en
Taufall. – Adjüs Helening! – Kumm Jochen!«« säd de Oll kolt, de sick woll en
annern Sluß von de Red' vermauden west was, un gung mit Jochen af.

'T is en jämmerlichen Kram mit den Minschen; wenn sine gaude Natur em den
richtigsten Weg wis't hett, up den hei för sick un för annere Lüd' tau en
glücklich Enn' kamen kann, denn stahn ›Rücksichten un Verhältnisse‹ as Grabens
un Slagböm em in 'n Weg', un hei lenkt von de richtige Strat af. – Dit sünd nu
æwer – bilöpig seggt – de beiden niederträchtigsten un liederlichsten Würd', de
de hochdütsche Sprak utfünnig makt hett, un de plattdütsche ok all munter tau 
bruken anfängt. Jeder Hallunk, de tau wat kamen will, hett ›Rücksichten‹ tau
nemen, un jeder Lump sitt in ›Verhältnissen‹, ut de hei sick nich 'rutewickeln
kann. – Herr Groterjahn keken in den Ogenblick, as hei warm würd un den ollen
Fründ danken wull, de ›Rücksichten‹ von wegen sine Gemahlin æwer de Schuller,
un de Hänn', de hei utrecken wull, wiren von de ›Fomilienverhältnissen‹ 
umtüdert. – Hei was hellschen falsch up sick sülwst, dat hei nich warm blewen
was, un dat hei sick as 'ne slichte Tass' vull Kamellenthee hadd afkäuhlen
laten, so dat kein Düwel sei dalwörgen kunn. Hei was hellschen falsch up sine
Gemahlin, dat sei mit ehr Jammern un Jautern em unnödiger Wis' in 'ne ›scheiwe
Stellung‹ bröcht hadd – ok en gaud Wurt! – un wenn hei ok minschliches
Vadergefäuhl naug in sick hadd, dat hei sick in 'n Ganzen sihr æwer dat Lewen
von sine beiden Kinner freuen ded, so was hei doch tau sihr uter Pust un uter
Rauh kamen, as dat hei nich tau den fasten Entsluß kamen wir, ditmal sine Fru
ehren Unverstand irnstlich tau verwisen. – »Der Mensch soll sich nicht
ängstigen!« säd hei, »ja, ich werde Mutter das ernstlich sagen: der Mensch soll
sich nicht ängstigen!« – Tauletzt æwer würd em bi Helenen ehre Bidden un Klagen
ganz weikmäudig, un Paulen sin dumme Snack munterte em up; hei küßte sine
Kinner beid' nu ümmer wedder, un as Paul sick nah dat Küssen vör em henstellte
un säd: »»Vatting, wo sühst Du ut? Du hest Di jo man halw balbirt,«« lachte hei
ok all, begrep sick æwer un säd väterlich: »Ja, daran bist Du Schuld, Paulus. –
Merk Dir das: der eine Mensch soll den andern nie in Unruhe versetzen.« – Un as
sei in den Gasthof taurügg kemen, was hei ganz Leiw' un Lustigkeit æwer sin
Glück, un hei treckte de beiden Kinner in sine Freud' in den Spis'saal
herinner, un dat Vadergefäuhl flot bi em æwer, un hei frog: »Helening, willst
Du 'ne Flasche Champagner trinken? – Paulus, was willst Du essen, Paulus?« –
»»Wedder Schill, Vatting, un so 'ne lütte braden Hahns.«« – Aewer Helene drew:
»ach, kommt zu Mutter! kommt!« un 't kamm so bang 'rut, dat Paul sine Gelüsten 
upstütten müßte, un Vatern de ganze, schreckliche Lag' un sin verwogene Entsluß
wedder in 't Gewissen schawen würd.

As sei in de Stuw' kemen, lagg Mutter up den Sopha; ehre Nerven hadden sei ahn
alle Fisematenten bi den Kragen kregen un hadden sei dor verlangs hensmeten.
Sei bangte sick üm ehre Kinner; æwer eigentlich glöwte sei an ehre eigene Angst
nich recht, un doræwer was sei verdreitlich; am verdreitlichsten was sei æwer
doræwer, dat Keiner dor was, de Mitled mit ehre Angst von Rechtswegen hewwen
müßte, as tau 'm Exempel ehr weglopen Anton oder de beiden verdrunkenen Kinner
sülwst, denn dat Stuwenmäten ut den Gasthof, wat vör ehr stunn, was tau 'm
Reinmaken un Beddenmaken un nich tau 'm Mitled meid't un ded blot ein Aewriges
un Verstänniges, wenn dat ehr mit 'ne Buddel von Hoff'schen Malzextract unner
de Ogen gung; denn dit Middel helpt gegen Allens, ok gegen en por verdrunkene
Kinner. – Helene stört'te in de Dör un foll bi dat swore Lager von ehre Mutter
up de Knei un klagte sick up 't Irnstlichste wegen de Unrauh an, de sei in
Unbedachtsamkeit ehre Öllern makt hadd, un Paul stunn dor achter un makte en
Gesicht, wat so de Scheid' tüschen Lachen un de Furcht vör en natt Johr höll,
un säd: »Mutting, laß man sein! Wir sünd jo nu wieder hier, und ich will nun
auch ümmer Hochdeutsch snacken.« – »»Poll,«« rep sin Mutter, »unverständiger,
gefühlloser Knabe! Du zerfleischest Deiner Mutter Herz, ist das gleichgültig
und unbedeutend?«« – »Das nicht,« säd Anton, denn em föll in, dat hei tau den
fasten Entsluß kamen was, sine Fru mal ordentlich Bescheid tau seggen; »aber
die ganze Geschichte war unnöthig,« brummte hei so achter nah. – »»Was?
Unnöthig?«« rep Fru Jeannette un bömte sick mit en Ruck von den Sopha tau
Höcht, dat ehre Nerven rechtsch un linksch von ehr afföllen, as wenn 't 
Spennwewen wiren, »»ist die Mutterliebe unnöthig? die Mutterliebe ist eine
Tigerin, die in der Gefahr ihre Jungen beschützt;«« un dorbi makte sei de
Tigerin tämlich natürlich nah, blot dat sei Antonen noch nich an de Gördel 
fohrte. – »Aber der Mensch soll . . . .« rep Anton, ümmer fast in sinen
Entsluß. – »»Was soll er, Anton? – Schweigen soll er, wenn aus der Mutter die
Angst um ihre Kinder spricht.«« – »Aber der Mensch soll sich nicht . . . .« rep
Anton un bet de Tähnen tausam, as hadd hei sinen Entsluß dortüschen un müßte em
fastklemmen, dat hei em nich afhannen kamen ded. – »»Was? Was?«« rep Jeannette
in grote Bisterniß denn Antonen sine Anstalten wiren so ungewöhnlich un
fürchterlich, dat sei ganz blaß worden was un de Ogen afwennen müßte. Dese
föllen nu up Helene, de sick vergews afmäuhte, sei tau Rauh tau bringen un mit
den Raup: »»Mein Kind! Mein Kind!«« stört'ten ehr de Thranen ut de Ogen. – So,
de wir nu tau Rauh! æwer in Antonen was jo woll de Bös' mit Hütt un Mütt un Hün
un Perdünetwa: mit Haut und Haar und Sack und Pack; in der Seemannssprache
gebraucht, wenn die See das ganze Deck überschwemmt und alles Holzwerk (Hütte &
c.) und die Takelage wegreißt; Perdunen heißen die großen Seitentaue, mit denen
der Mast am Schiffsbord befestigt ist. 'rinnen fohrt; ahn alle Rührung un
Gewissen stunn hei dor, stampte mit den Faut up de Ird' un rep, as hei up de
Dör tau gung: »Ich, ich . . . . ich werde jetzt hingehn und mich endlich mal
rasiren.« –

Nu kreg Mutter dat æwer mit de Angst, Anton künn sick mit dat Balbirmetz den
Hals afsniden; sei tröst'te sick un frilich dormit, hei hadd vördem so wat
seindag' noch nich dahn, æwer hei was ok vördem seindag' noch nich gegen ehr so
uptreden, ein Mal wir 't irste Mal. Sei säd dat frilich nich lud' tau ehre
Kinner, schickte æwer Paulen doch tau Sekerheit den Ollen nah, villicht dat de
Anblick von sinen Leiwling em von so 'ne Schanddaht taurügg höll; denn sei was
'ne sihr æwerleggte Fru.

As nu ut de Stuw' bian, wo Anton mit dat Balbirmetz handtirte, sick kein
Jammern un Schrigen upsmet, würd Fru Groterjahnen denn ok ruhiger; Helene ded
mit alle Leiw' dat ehrige, üm ehre unschüllige Schuld vergeten tau maken, so
dat Mutter sick allmählich up de Aewerraschung besinnen kunn, de sei den Abend
vörher in dat Bedd utbrött hadd. – Sei kamm nu, as Anton un Paul sick tau 'm
Koffe infunnen hadden, mit ehre Reis'stationen un Lewensstationen un
Facit-trecken un Breiw'schriwen tau Rum'. – »Ja, Mutter, ja, ich will gleich
schreiben,« rep Helene, »ich schreibe an Emma Regen und will ihr ausführlich
melden, wie's uns bisher ergangen ist.« – »»Gut, mein Kind,«« säd Mutter,
»»aber ich wünsche, daß Du die Grundabsicht Deiner Mutter berücksichtigst, daß
Du nicht bloß von den Reisestationen, sondern auch von den Lebensstationen
berichtest, und daß Du das Facit ziehst.«« – Ja, säd Helene, ok dat wull sei
dauhn, so gaud sei künn. – Aewer sei was ok de einzigste, de sick willig
wis'te; in ehren Vader späukte de Bös' noch ümmer heimlich furt, sine Ogen
wiren bi sine Fru ehre Aewerraschung tauirst ümmer gröter worden, un nahsten
hadden sick dicke Schrumpeln doræwer leggt, un hei säd tauletzt falsch: »Ich
weiß den Deuwel von Lebensstationen und weiß auch Keinen, an den ich schreiben
soll. Was mich passirt is, das erzähl ich nachher Ohmen un Sohmen un Drohmen in
der Sozieteh.« – »»Ja,«« säd Paul un süfzte up, as wir em dörch de 
obsternatsche Erklärung von sinen leiwen Vater 'ne grote Last von den Harten 
namen, »»ja, ich weiß auch Keinen, und die Jungs erzähl ich das auch nachher,««
un dit säd hei so drist, as hadd hei de faste Aewertügung, dat hei en rechten
gehursamen Sæhn wir, de sick sinen braven Vader as en helllüchtend Vorbild
namen hadd, un nu ok ümmer furt in sine Fauttappen wandeln wull. – Aewer hei
kamm schön an. – »Du?« säd Mutter, »Du sollst auch keine Briefe schreiben, Du
sollst von jetzt ab ein Tagebuch führen, und Herr Nemlich soll darauf sehen,
daß es geschieht. – Wo ist Herr Nemlich?« – Ja, wo 's Herr Nemlich? – Dat wüßt
kein Minsch, Herr Nemlich sülwst nich, dat wüßt blot de leiw' Gott, un de ok
man, wenn hei mal taufällig up de allerbistrigten Straten von Triest en Blick
smet, denn 't was 'ne gottverlatene Gegend. – Hir stunn de Herr Perzepter mit
dat Gesicht an 'ne Mur, in so 'ne Ort von Bullenwinkel, un kunn nich rügg- noch
vörwarts; vörwarts nich wegen de Mur, un rüggwarts nich wegen en Hümpel 
Bedelgören, de em richtig as Frömden taxirt hadden un em nu noch 'ne Tax up den
Geldbüdel leggen wullen, nahdem sei em in den Bullenwinkel 'rinner manöverirt
hadden. – Herr Nemlich was tauirst in grote Verlegenheit, æwer 't wohrte nich
lang', dunn grep hei nah dat gründlichste Middel gegen so 'ne Lag'; hei stellte
sick mit den Puckel gegen de Mur, höll en vör Krüzer tau Höcht un rep: »aquila
nero! aquila nero!« bet tauletzt so 'n halfwassen Jung', de as en Orang-Utang
in Zevilkledung utsach un ok de paßlichsten Gesichter dortau sned, sin
Italjensch un sin Geld verstunn, sick tau em dörchdrängte un em nu mit Mul un 
Poten – gu'n Dag, Ap! – bedüdte, hei wull em nah den swarten Adler taurügg
bringen. –

Na, dat geschah – Herr Nemlich rückte mit sine Ihrenwach vör den swarten Adler
un kamm grad' tau de Tid, wo Fru Groterjahnen ehre Sehnsucht nah em utpraken
hadd.

Hir würd em un von de Dam' utenannersett't, dat hei hüt Breiw' schriwen müßt,
an wen wir ganz glik, æwer schriwen müßt hei, sei schrewen hüt All. – Dat was
nu nich wohr, denn sei sülwst schrew nich wegen ehre Nerven, un Anton un Paul
nich wegen pure Fulheit, sei wiren desprat un obsternat afgahn.

So schrewen denn nu blot Helene un Herr Nemlich, un – markwürdig! – beide
slogen mit ehre Breiw' up den Sack un meinten den Esel: Helene schrew an ehre
Fründin, Emma Regen, de dicht bi Groten-Barkow as Erzieherin was, un meinte
Korl Jahnen, de oft mit ehr tausamen kamm, un Herr Nemlich schrew an den ollen
Köster Beerbom un meinte Munde.

Un nu wir denn so wid nu Allens will un woll, wenn ick blot den unpaßlichen
Verglik mit den Esel nich makt hadd. – Na, ick denk, Munde un Korl Jahn warden
mit mi in Gelegenheit seihn un mi dit Stück nich alltausihr æwel nemen. – –

Kapittel 8.

Wi gahn tau Water. – Wat weck Dickköpp in minen Vaderlann' meinen. – Worüm de
Herr Student Beier æwer un æwer gel un gräun utsach un för en angahnden
Sprüttenmeister gellen kunn. – De Herr Baron von Unkenstein, nu æwerst all von 
vören. – »Gu'n Dag, Hanning!« – Worüm Mutter sick ümmer de Näs' stöten ded. –
»Bette! Bette recht sehr.« – Wat de Hauptmann Micheli för 'ne
Niederträchtigkeit mit den Schellen-Ober utäuwt hett. – Herr Klähn. – Jochen un
Paul verswören sick up dat Bucksprit.

Süh so, nu was Allens besorgt, un de leiwe Fomili was bereit up dat Schipp tau
gahn, blot Herr Nemlich nich. Herr Nemlich führte nämlich un satt baben up de
sæbenteihn Kisten un Kasten, un sach ut as 'ne Ort von Utteiknung, as 'ne Ort
von goldenen Knop, den en Bumeister baben up sin Gebüd' sett't hett, trotzdem
dat de Unnergrund en beten wackeln deiht. – Fru Jeannette triumpfirte an de
Spitz mit en Sünnenschirm vull allerlei Troddelwark, Groterjahn gung en halben
Schritt achter ehr, dormit dat hei den Schatten von den Schirm kreg', nich dat
hei ehr den Vörtritt æwerall laten wull, denn hei was mitdewil in de Frömd so
sülwstständig worden, dat desen Morgen, as hei sine Stewel up den Vörplatz
stahn sach un herin halen wull, un sine Fru ehre Snürstewel dorneben, hei den
Afsatz von sinen Stewel namm un – schändlich! – ahn dat sei 't wüßt, grad' up
dat Flag von den Snürstewel drückte, wo de Likdurn von sine Fru satt. – Helene
gung achter de Ollen her; wo smet sei de Ogen! Allens was ni, Allens was schön!
Sei kek den ollen, grisen Snurrer, de an de Eck stunn, dat olle, gele
Ziguner-Gesicht, wat bi ehren Appelsinenkorf satt, mit so 'ne Leiw' an, as
annere junge Damen blot bi würkliche Anbeders dauhn, de ok würklich wat achter
de Hand hewwen.

De ganze Fomili, as sei so an den Strand hen gung, hadd so wat wunderschön
Meckelnbörgisches an sick, as güng sei in ehr leiwes Vaderland en beten von
Groten-Barkow nah Lütten-Barkow un von Lütten-Barkow nah Groten-Barkow æwer 't
Feld; sülwst de Hund fehlte nich, den besorgte Paul, de bald vörup, denn wedder
taurügg lep, hir en Striptog nah den Fischmark makte, un dor in en
Appelsinenkorf 'rin kek. – »Herr,« säd Jochen Klæhn, de mit sinen Herrn achter
de Gesellschaft her gung, »meinen Sei, dat hei dat ut reine, pure Wollust
deiht? – Ne, dat deiht hei ut Milddähtigkeit, denn wenn hei so wat hett, denn 
giwwt hei mi ümmer wat af.« –

So, nu will ick mal wat besorgen, wat ick sünst nich girn dauh; ick will mal,
as de Hochdütschen dat näumen, ›ne Reflexion‹ maken, 't ward æwer sihr swack un
en beten mit en Tægel utfallen: weck Dickköpp in minen leiwen Vaderland sünd
noch ümmer de Meinung, ick heww de Lüd', mine eigenen Landslüd', lächerlich
makt, wenn ick lustige Geschichten von ehr vertellt heww; æwer wo? – Wenn ick
Groterjahnen, sine Gemahlin, sine Dochter un Paulen so vör den Leser vörbi
spaziren lat, dat Jedwerein süht, dat is von meckelnbörgsche Ort, en Bild ut 
isernfastes Metall gaten, hett hir un dor sine besonderen Schrullen un Tacken,
is æwer vergullt von en prächtigen Schin von Eigenort, heit dat slicht maken? –
Desen gullenen Schin von Eigenort lat't Jug æwer nich afschüren von de 
upverklorte Welt, hei is en seker Teiken, dat en Volk sick däftig un kräftig
fäuhlt, un dat dat in den Stann' is, sick mang de annern Völker mit den
Ellbagen Platz tau maken, un wenn ok denn mal af un an wat passirt, wat för
annere Lüd' lustig in de Ogen follt. –

As sei an dat Schipp kemen, föll ehr sülwst en lustigen Schin in de Ogen; denn
up dat Deck seten en por smucke, junge Burßen, jeder mit en bunten, blanken
Käppel up den Kopp, so dat sei sick nich irst sülwsten för Studenten uttaugewen
brukten, denn sei würden Jeden dörch ehre Feddern künnig. Sei bedrewen sihr 
iwrig en ungewennt Geschäft; sei seten up platte Ird' mit gekrüzte Beinen, as
de Türken, un äuwten sick in 't Roken un spelten all vörweg en beten Orient.
Roken kunnen sei all lang', æwer ut 'ne türksche Waterpip tau roken, dat 's
keinen gemeinen Hund, dat 's en finen Mops. – As de Groterjahnsche Fomili an
ehr vörbi gung, blew Helene en lütten Ogenblick still stahn un kek den Einen
von ehr an, as wull sei seggen: »Mein Gott, wo sühst Du ut? un wo kümmst Du
her?« sei gung æwer wider, recht fröhlich in ehren Harten, denn 't was 'ne
fröhliche Aewerraschung. De jung' Minsch hadd sei nich seihn, denn hei was, wat
jeder Minsch sin süll, iwrig bi sin Geschäft. As æwer de oll Jahn mit sinen
Jochen ankamm, sach de Herr Student taufällig mal tau Höchten un sprung nu up,
dat heit, hei wull upspringen, 't gung æwer nich, hei tummelte up, denn wecker 
Deuwel hadd em heiten Orient tau spelen, un sick de Beinen dow tau sitten?
Dorbi hadd hei nu den langen Slauch von de Waterpip in de Hand un sach ut as en
jungen, angahnden Sprüttenmeister, de sin Sprütt probirt, blot dat de Water in
de Sprütt hett, un hei hadd kein Water in sin Waterpip, denn hei hadd sick irst
up drög inäuwt. – »Gotts ein Dunner! Herr Jahn, wo kamen Sei her? – Kennen Sei
mi noch?« – »»Dausend noch mal! Sund Sei nich . . . .? – Wohrhaftig hei is 't.
– Herr Beier, wo kamen Sei hir her, un wo seihn Sei ut?«« – »Ick bün up Stunns
bi de Frankonen in Jena, un wi dragen Gräun un Roth un Gold.« – »»Je, dat seih
ick, Sei sünd jo gräun un gel æwer 'n ganzen Liw'; æwer Sei sünd jo doch
Landmann un kein Student?«« – »Ick studir up Stunns Ökonomi in Jena.« – »»So?
Na, hewwen Sei denn all utfünnig makt, mit wecker Ort von künstlichen Meß Einer
am fixsten den Geldbüdel klor makt?«« lachte de Oll un schüddelte den jungen
Mann sine Hand recht von Hartem – »Ne, dat grad' nich! – Aewer seggen Sei mal,
wat makt Korl?« –

Schad'! Wi hewwen kein Tid länger dat Gespräk mit antauhüren, denn wi möten von
en anner Wedderseihn berichten. Helene hadd den braven, truhartigen Fründ von
ehren Korl glik herute kennt, trotzdem dat ut de düstere Landmannsrup en buntem
Studenten-Bottervagel sick herute puppt hadd. – Sei was doræwer fröhlich, denn
't is as en Gruß, den de Taufall an uns bestellt, wenn wi in de Firn' en
Minschen drapen, de wider nicks an sick hett, as dat hei dat Leiwste kennt, wat
wi up de Welt hewwen. – Ick bün jo mal binah sülwst einen apenboren Vagelbunten
üm den Hals follen, wil dat hei ut dat Dörp was, wo mine leiwe Fru buren is un 
tagen, denn ick stek dunntaumalen ebenso deip in de Leiw', as hei mæglicher
Wis' in de Spitzbäuweri. Un wenn mi nu de Kirl bi de Gelegenheit den Geldbüdel
ut de Tasch treckt hadd, denn wir ut Freud' woll Leid worden, woll eben so
rasch, as bi Helenen, denn as sei sick ümdreihte von Korlen sinen Fründ, wer
stunn vör ehr? de Herr Baron von Unkenstein!

Helene hadd gor keinen Grund sick tau verfiren, un dat sei 't ded, möt jede
Mutter von dat Kind ehr tau 'm puren Unverstand anreken. – De Herr Baron was en
sihr schönen Mann, hei hadd schöne, swarte Ogen, de grad' as bi de Krewt en
beten wid ut den Kopp 'rute stunnen; sin Mund was so lütt, dat hei högstens för
en Knoplock gellen künn, wat em en Snider von Gotts Gnaden midden in 't Gesicht
sett't hadd, denn sin südwartsiges Gesichtsdeil was en beten tau lang geraden,
un üm dit schöne Knoplock hadd em de sülwige Snider Frangen makt, feine,
nüdliche, de hei æwer in sinen Unverstand mit allerlei Smerkram upwichst hadd.
– Kortüm, hei sach ut, as hadd min leiwe Fründ, de Apteiker, Dokter Grischow in
Stemhagen – dunn lewte hei noch – den dæmlichsten von alle Gardeleutnants 
namen, hadd en sauber in lütte Finzel sneden, hadd en in den Distellir-Kolben
smeten, drei mal æwer distellirt, denn up Buddeln tappt, twei Snidergesellen
dortau gaten, un verköfft em nu as Brekmiddel. –

Dat is scharpen Toback, ward Männigein seggen, un ick segg 't ok, æwer Mutter
Groterjahn was nich de Meinung; denn kum würd sei den Herrn Baron ansichtig, as
sei ok up em los fohrte, un – hir möt ick nu seggen, dat Bildung doch wat
Schönes is – hadd sick de Bildung nich so deip bi ehr infreten, sei wir em üm
den Hals follen un hadd em küßt, nich üm ehrentwegen, ne! üm Helene
ehrentwegen. – »Mein Gott, Herr Baron, Herr Baron . . . .!« – »»Aah!«« – »Herr
Baron, diese Ueberraschung . . . .!« – »»Aah!«« – »Herr Baron, wie haben wir
dies Glück . . . .?« – »»Ja, Glück,«« säd Anton. – »Famos, aah!« – »»Wie ist es
möglich, daß Sie . . . . – Herr Baron, hier – meine Tochter Ellen . . . .««
Dormit wull sei nu de beseggte Dochter vörstellen, æwer sei was dörch de
Begegnung so in Upregung, dat sei sick in de Hänn' vergrep un, stats Helene
ehre Hand, Paulen sine Knæwel tau faten kreg, un ihre sei sick dat versach,
stunn de Slüngel vör den Herrn Baron, kek em von unnen an un rep: »Das ist der
Herr Baron von Unkenstein. – Oh, ich hab' Ihnen gestern schon gesehen, Sie
standen rückwärts mit en braune Paletoh. Ich hab's Lening gleich gesagt, aber
Lening wollt jo nich.« – Oh, Du heillose Slüngel, rungenirst de schönste
Begegnung! Dine eigene Mutter ehre Freud'! De Slüngel hadd 't wüßt, Helene hadd
't wüßt, un sei wüßt von gor nicks! – Aewer 'ne Fru, de würkliche Nerven hett,
un en beten Gall un en lütt Stück Lewer un en ganz Stück Bildung, de kümmt bald
æwer 'ne Verdreitlichkeit weg, un Anton hülp düchtig dortau, hei flusterte ehr
de sülwigen Würd' in de Uhren, de hei alle Abend säd bi Taubeddgahnstid: »Fat
Di kort! Fat Di kort, mine theure Jeannette!« Un sei fot sick un fung an:
»»Herr Baron, diese Ueberraschung . . . .«« »Je, dat segg man mal,« säd 'ne
fette Stimm achter ehr, »dat haddst Du Di doch woll nich dacht, Hanning, dat
Din oll Mutterbrauder ok mit reisen ded,« un Unkel Bors tründelte in den Kreis
herinner. »»Und das is Unkel Bors, und das is Unkel Bors,«« rep Paul un danzte
as en Wepstirt üm den Kreis herümmer. »Ja, Hanning,« säd de oll Seepenseider,
»süh, ick dacht ok so, din Geschäft hest du afgewen, dat besorgen de drei
Jungens, nämlich Zamel slacht't de Ossen un liwert de Talg, un Adolf, den ick
nu in min Geschäft insett't heww, gütt Lichter un kakt Seep dorut, un Birnhard,
wat min Öllst is, de Kopmann, de sett't de Sak in Zirkelatschon. Un dunn dacht
ick so, sallst di ok mal en Plesir günnen, sallst dat Flag doch mal wedder
anseihn, wo du tauirst brav wat verdeint hest, un wat ward din Swesterdochter,
Hanning, sick freuen, wenn sei di tau seihn kriggt.« Dor was nu abslutemang
nicks von tau marken. Hanning hadd vör Schreck de Arm an den Liw' dal sacken
laten, un 't was natürlich. Wenn Einer de brennende Zigar verkihrt in de Mund
'rin steckt, 't is eklich; wenn Einer in 'ne Buddel mit Olewang rüken will, un
hei vergrippt sick un höllt sick 'ne Buddel mit Salmijak-Spiritus unner de
Näs', 't is ok eklich; æwer gortauvel eklicher is 't, wenn Einer eben an so 'n
Baron raken hett, un 't ward Einen denn so 'n ollen Seepenseider unner de Näs' 
stött.

Fru Jeannetten was denn ok tau Maud', as süll sei vör Schimp un Schann' vör den
Herrn Baron in de Ird' sacken; von butwennig let sei sick dat nich alltausihr
marken, æwer inwennig wrung sei de Hänn' un smet up Antonen en Blick, den Anton
sick ganz richtig æwersett'te: »Nu stah mi bi, Du olle Dæs'bartel!« – Un Anton
fung an: »»Aber mein lieber . . . . äh . . . . lieber . . . . äh . . . .«« –
»Ja,« säd Unkel Bors, »un an Sei, Herr Vedder, heww ick ok dacht; ick dacht,
wenn Groterjahn nah Konstantinopel henkümmt, denn rönnt hei sick mit sinen
dicken Kopp fast, as en Oß, de mit de Hürn' dörch 'ne Kleimwand will, möst man
mit. – Un, Herr Vedder, verlaten S' sick ganz up mi, ick help Sei allentwegen
dörch. – Mein Gott! Is dat nich oll Jahn von Lütten-Barkow?« un dormit
tründelte dat olle, lütte Ungedäum up Jahnen los, de jüstement mit sinen
jungen, gel-gräunen Fründ von Bottervagel an de Gesellschaft vörbigung. – »Wat,
der Dausend?« rep de oll Jahn, »is denn hir de Kræpliner Johrmark up 't Schipp,
dat de oll Seepenseider, den ick ümmer sin Talglichter afköfft heww, hir
'rümmer späukt?« – »»Je, dat seggen S' man mal! æwer oll Lüd' sünd wunderlich,
wenn 't regent, denn führen s' tau Heu. – Un nu kik mal!«« un dormit fohrte hei
up den bunten Studenten los, »»Jung' Herr Beier! – Leiwer Götting nich mal,
heww so oft mit Ehren seligen Herrn Vader tau dauhn hatt; köffte ümmer teihn 
Lispund Lichter mit enmal, was so gaud as bor Geld, un nu möt ick den Sæhn hir
in de Frömd antreffen, in so 'n Uptog!«« un hei schüddelte vör Beduren mit den
Kopp. »»Na, 't schadt nich! Aewer 't is grad' so, as wenn sick ganz Land
Meckelnborg hir tausam finnen will, un fehlt blot noch, dat en Avkat hir wir.««
– »Hir steiht ein,« säd 'ne ruhige Stimm achter em. – De lütte Kirl fohrt 'rüm,
as en Brummküsel, un schot up en lütten Mann los: »»Also Sei sünd en
meckelnbörgschen Avkat?«« – »Oh, bette, bette recht sehr! – Mit unserer Macht
ist nichts gethan. Ja, ja, ich hab' nicht die Gewalt; die Herrn Advokaten haben
die Gewalt.« – »»Aewer Sei sünd jo doch kein Meckelnbörger?«« – »Bette, bette
recht sehr! Thüringer – Kaufmann – Schwofel ist mein Name.«« – »Ne, hir Olling!
« un en jungen Mann drängte sick an de Gesellschaft heran. Ick denk, de Oll
follt up den Rüggen vör idel Verwunnerung. – »»Na, so slag Gott den Düwel dod!
Min eigen Avkat, Herr Speit! Herr Avkat Speit ut Swerin, min eigen Avkat! Na
seggen S' mal, möt de Kirl betahlen? – Gott bewohre! – Ick denk, hei sitt bet
en den Hals in mine Akten, un hei stangelt ok nah Konstantinopel. – Hüren S',
Sei kænen hir en gaud Wark stiften – wo nennen Sei dat noch, wenn sick Twei
verdragen sælen?«« – »Sei meinen woll en ›Sühnungsversuch‹.« – »»Richtig, Sei
sælen en Sühnungsversuch maken tüschen Herr Jahnen hir un tüschen min
Swesterdochter, Hanning. Wo 's Hanning?«« –

Aewer Hanning was nich mihr in Sicht. Helene hadd, as sei de grote Upregung von
ehre Mutter seihn hadd, sei rund ümfat't un hadd sei de Kajütentrepp 'runne 
leddt: »Komm Mutter, komm, liebe Mutter, wir wollen unser Quartier suchen.« –
Dat was denn nu bald in de ein' Damenkabin' funnen; æwer stats de Rauh, de sei
söchten, funnen sei blot de olle grise Dam', de sick up ehren lütten
Reis'kuffert, den sei in de hoge Kant stellt hadd, ganz hüslich inricht't hadd.
– »'T freut mi, min leiwe Dochter, dat wi tausamen logiren; aber ich habe hier
so meine Betrachtungen. Seihn Sei mi an, ick bün drög as en Hiring un von
Krinolinen werden Sie keine Spur bei mir entdecken, un doch bün ick unrauhig in
minen Gemäuth, wo hir teihn Mann – dat heit Frugenstimmers – unnerbröcht warden
sælen.« – Mutter Groterjahnen hadd wat Anners in den Kopp tau nemen, as sick
mit den Dræhnsnack von de olle Dam' aftaugewen, ehre Nerven verlangten 'ne
Sophaeck, un unnerwegs hadden sei jo ok in jeden Gasthof dese funnen; æwer hir?
Du leiwer Gott! Hir sach 't jo ut, as in en Laden von 'ne Putzmamsell, wo ümmer
ein' Schachtel æwer de anner steiht, dat wiren de Kojen, de rings üm an de
Wänn' fast makt wiren. – ›Meine Ruh ist hin, mein Herz ist schwer, ich finde
sie nimmer und nimmer mehr.‹ – Ne, sei funn sei nich; mit ehre Nerven kunn sei
doch nich in de bæwelste Schachtel 'ruppe woltigiren, un as sei sick up de
scharpe Kant von de ündelste Schachtel dal sett't hadd, stödden ehre Nerven
ümmer mit den Kopp gegen de bæwelste Schachtel. – »Hella, mein Kind, der Baron
und nun der Seif . . . .« bautz – stödd sei gegen de Schachtel. – »»Wat is, min
leiwe Dochter? Is Sei wat passirt? Is Sei wat Verdreitlichs passirt? – Wat
seggen Sei von den Baron un von Seep? Hett de Kirl sick nich wuschen?«« –
»Nein, Tante Line, kommen Sie, helfen Sie mir, wir wollen Mutter hier auf das
unterste Lager legen, Mutter ist krank.« – »Ja woll, min leiw' Dochter, nemen
Sei dat Koppenn', un ick nem de Beinen. – So, nu schuwen Sei sei man sachten
unner. – Un Sei, min leiw' Dochter, möten un ganz stilling liggen, süs warden
Sei sick baben de Näs' stöten. Ja, wie gesagt, knapp wird's hier werden.«« –

Nu slog de Stimm von ehren Vader an Helene ehr Uhr, un was 't Füer up en anner
Flag utbraken. – »Herr, das leide ich nicht!« rep ehr Vader. – »»Aber Herr
Jahn . . . .«« was de Antwurt von einen Kellner. – »Der Deuwel ist Ihr Herr
schlechtweg ›Jahn‹; mein Name ist Groterjahn, und mit dem Herrn Jahn will ich
nicht in einer Kabine schlafen, Herr Nemlich soll bei mir und meinem Sohne
schlafen.« – »»Herr Groterjahn, das geht nicht, der Herr, den Sie eben genannt
haben, ist im Vorschiff untergebracht, wo alle jungen Herren schlafen.«« – »Wo
kümmt mein Herr zu slafen?« frog 'ne Stimm, de Helene för Jochen Klæhnen sin
estimiren müßte. – »»Hir,«« säd de Kellner. – »Das leide ich nicht!« rep Herr
Groterjahn dormang, un Helene sprung tau Höcht, üm Unglück tau möten: »»Vater,
laß das; das kommt Alles zurecht. und Du, Jochen, setz Deine Sachen vorläufig
hierher, ich will erst mit Deinem Herrn sprechen.«« – »Ja, Mamselling,
minentwegen, æwer ick bün expreh von unsern jungen Herrn, Korl, dortau sett't,
dat ick minen Herrn verwachten sall.« – »»Wo is Din Herr?«« – »Je, wo süll hei
sin? Baben steiht hei un kickt mit den bunten Vagel in 't Water 'rin.« – Un
Helene sprung de Kajütentrepp in de Höcht: »»Onkel Jahn, lieber Onkel Jahn, der
Zufall hat es so gefügt, daß Du mit meinem Vater in einer Kabine schlafen
sollst, und das geht doch nicht.«« – »Ne, min Döchting, dat geiht nich.« –
»Willst Du denn nicht mit einem andern Herrn tauschen?«« – »Girn, min Döchting,
wenn 'ck man einen wüßt.« – »»Ich wollte gerne,«« säd Herr Beier sihr orig tau
Helene, »»aber ich schlafe im Vorschiff.«« – »Holt,« säd de Oll un gung up den
lütten, fründlichen Kopmann ut Thüringen tau. »Mein lieber Herr, Sie haben ein
so freundliches Wesen . . . .« – »»Oh, bette, bette recht sehr«« – »daß ich
Ihnen einen Vorschlag machen möchte, wollten Sie vielleicht Ihre Kabine mit
meiner vertauschen? Sie kämen dadurch mit dem Vater dieser jungen Dame hier
zusammen.« – »»Oh, bette, die Damen haben immer die Gewalt, ja, ja, immer die
Gewalt. – Und wie heißt der Herr, wenn ich fragen darf?«« – »Es ist der
Gutsbesitzer Groterjahn aus Mecklenburg.« – »»Allewetschkäs'! Gutsbesitzer aus
Mecklenburg, ja, ja, die haben die Gewalt.«« – Also können wir annehmen, daß
Sie auf den Tausch eingehn?« – »»Bette, bette recht sehr! Herr Du meines
Lebens, warum denn nicht?«« – –

Dormit gung de Gesellschaft denn nah de Kajüt dal; de oll Jahn gung an sinen
früheren Fründ vörbi, rep Jochen un säd: »Bring' de Saken hirher.« – »»Ja, mi
is 't egal, Herr, mi is 't All egal; æwer Jung'-Herr, Korl, säd: . . . .«« –
»So. – Nu sett den Nachtsack hir man 'rinner un nimm den lütten Herrn sinen un
drag em dorhen, wo Groterjahn slöppt.« – »»Ja, dat kann ick jo denn ok dauhn,
Herr, mi 's 't All egal; æwer lütt Paul seggt . . . .«« – »Nu mak, dat Du dat
besorgt kriggst, un denn kannst Du Dinen Kram besorgen, ick bruk Di nu nich 
wider.«

Dat was nu düdlich naug, un Jochen was en uperweckten Minschen, hei verstunn 
glik, dat länger Reden nu nich mihr paßlich wir, hei drog de Saken in de anner
Kabin' un kamm just tau de Tid, as Herr Groterjahn anfung, sick mit den lütten
thüringschen Kopmann tau berüken. – Groterjahn befunn sick in 'ne erhabene
Stimmung; hei hadd en groten Sig utfuchten, Jahn was utquartirt, un hei hadd
sinen Willen kregen. – Dat passirte em nich oft, un 't was, as wenn de Geist
von sine Fru æwer em kamen wir, hei traktirte den lütten Kopmann up dat
Gebildetste un Vornehmste, un wil hei sick dat nich anners denken kunn, as dat
jeder Kopmann, de 'ne Reis' nah Konstantinopel maken ded, tau 'm wenigsten
Kommerzienrath wesen müßt, säd hei: »Freut mich recht sehr, Herr
Kommerzienrath.« – »»Oh, bette, bette recht sehr, ich bin der gemeune Mann –
bloß Schwofel – Kommerzienrath? – Herr Du meines Lebens! Na nu sehn Sie mal!
Sie haben also auch schon in Meckelnburg davon gehört, Herr Grobian?«« –
»Groterjahn,« säd Groterjahn. – »»Oh, bette! – Na, un sehn Sie mal, der Racker,
der Hauptmann Micheli macht mich zum Kommerzienrath; aber – Herr Du meines
Lebens! – mit unserer Macht ist nichts gethan, er hat ja nicht die Gewalt – die
Gewalt hat der Großherzog. – Ja, ja, der Hauptmann Micheli! Allewetschkäs'!
Macht er mir neulich wieder so 'n Spaß! Wir haben ein Kränzchen im Löwen, ein
Kegelkränzchen, ich will nach Hause gehen, ich sag' also zu meinem Freund, dem
Herrn Oberbürgermeister: »Herr Oberbürgermeister,« sag' ich, »thu mir den
Gefallen, gieb mir mal meinen Hut her« – 's ist, wie Sie söhen ein weußer –
sind in ganz Eisenach eigentlich nur dree weuße Hüte. Sr. Königlichen Hoheit
tragen eunen, das heußt, wenn Sie da sind, der Herr O'Kelly tragen den zweuten,
und ich den drütten – 's sind allerdings noch mehrere da, aber düs sind die
bedeutenderen. – Also der Herr Oberbürgermeister giebt mir meinen Hut, ich setz
ihn auf und gehe nach Hause, und nun sehn Sie mal! Als ich zu Hause komme, habe
ich den Schellenober an dem Hut, hat mir der Hauptmann Micheli den Schellenober
an den Hut gesteckt. – Na, nu sehn Sie mal, so machen sie's, ja, ja, so machen
sie 's. – Oh, Ihr Männer, Ihr Männer!«« –

As dit Gespräk afhollen würd, stunn Jochen Klæhn un Paul vörn an 't Bucksprit
un redten ok en por vernünftige Würd' mit einanner. – »Paul,« säd Jochen, »süh
so: nu liggst Du mit Dinen Vater un den lütten, utländischen Kopmann tausam, un
ick ligg mit Franz Nemlichen in ein un de sülwige Koje, ick baben, un hei
unnen.« – »»Je, so is 't jo ok ganz recht, Du hest jo ok in de Kösterschaul
ümmer baben em seten.«« – »Je, Paul, Du büst en schönen Gast mit Dine slichten
Witzen! – Weitst wat hei nu deiht? Nu nennt hei mi ümmer ›Herr Klähn‹. – Herr
Klähn, seggt hei, wir müssen auf Stunns hellsche Freundschaft mit einander
halten. – Minentwegent, segg ick, Du möst dor unnen den Kopp man wohren, wenn
ick utspuck. – Na, Paul, Du geihst gaud!« rep hei mit en mal dormang, denn Paul
was up dat Bucksprit 'ruppe hüppt un rutschte nu gemüthlich dorup entlang. –
»Paul,« rep Jochen, »ick segg Di, dat ward Di begrismulen, un dormit kletterte
hei ok up dat Bucksprit un rutschte Paulen nah, »Jung', ick segg Di, Du föllst
mi noch in dat Water, un denn seggt min Herr, ick hadd Di möten süllt, un denn
mag ick 't Unglück gor nich seihn, hei jöggt mi jo woll von hir nah Land
Meckelborg.« – »»So,«« säd Paul as sei binah bet an dat bütelste Enn' rutscht
wiren, »»Jochen, nu sitten wi schön allein, nu kænen wi uns allerlei Heimlichs 
vertellen.«« – »Ja, dat künnen wi, wenn 't man nich so wacklig wir.« –
»»Jochen, hest Du irst woll den Kirl seihn mit den brunen Paletoh?«« frog Paul
mit Flustern. – »Ja,« säd Jochen ebenso, »up den Din Mutter los forte.« – »»Ja,
dat is hei. Süh, dat is de Baron von Unkenstein, un de mag Lening so girn 
liden.«« – »Wat? – Din Helene? – Na so geiht hei gaud! Dat glöw ick sacht! Dor
sünd mir, de de liden mægen; ick ok; æwer denn sallst Du seihn, denn ward hei
sei ok woll frigen willen. Frag Du ehr man mal.« – »»Ne, sei seggt mi süs
Allens; æwer dit seggt sei mi nich.«« – »Paul,« säd Jochen un flusterte noch
sachter, »denn will ick Di wat seggen: uns' Korl will sei ok frigen.« – »»Wat?
Korl Jahn?«« – »Ja, uns' Korl,« säd Jochen un lachte so swinplitsch, »sei
meinen ümmer, ick bün so dumm. – Je,« säd hei un lachte noch heimlicher un 
nickköppte so vergnäuglich, »wer mi för dumm verköfft, de . . . . un dit kann
jo doch en oll Wiw mit en Stock fäuhlen. – Ne, Paul, un denn is uns' Korl doch
en ganz annern Kirl, as des' oll Pipenbuck.« – »»Ja, dat is hei, un ick mag
Korl Jahnen girn liden.«« – »Na, dunn sünd wi uns jo ok ganz einig, dat wi sei
tausam gewen willen, un denn will'n wi uns hir leiwerst man glik beid'
verswören, dat wi den Baron ümmer von Din Helene afmöten will'n, un em ümmer
allerlei Schawernack andauhn.« – »»Ja, dat will'n wi!«« rep Paul ganz lud' ut.
– »Paul, Du büst jo doch einen gottlosen Slüngel,« flusterte Jochen, »dat hüren
jo weck. – Süh, ick heww em irst all schön schawernackt, as ick an em vörbi
gung.« – »»Na, wat hest denn dahn? Hest em stött?«« – »Ne.« – »»Hest em knepen?
«« – »Ne.« – »»Hest em mit 'ne Nadel prickelt?«« – »Ne, ick spuckt em up den
Stewel.« – »»Herunter von dem Bugspriet!«« rep 'ne utländsche Stimm, un ein von
de Schippsoffzirers stunn dor un makte en hellsch borborsches Gesicht. – »Kumm,
Paul, de Kirl brukt Irnst,« säd Jochen un red rüggwartsig taurügg, un Paul mit
em. – –

Kapittel 9.

Von en Weigenkind un von en Riesen, von en Königssæhn un 'ne Scheperdochter. –
Wo de oll Jahn sinen Korl sinen Gegenbuhler tau seihn kriggt, un Jochen achter
de Trepp sitt un rohrt. – Wat sick de Herr Paster dormit to bemengen hett, un
dat Jochen sine olle Mutter in witte, ledderne Hosen as Ridknecht vör de Gräwin
up riden sall. – Storm; un bi Jochen geiht de jüngste Dag an. – Und das soll
ein Vergnügen sein! – Paul höllt en Ball mit de Spuckbeckens. – De oll Dam'
ward anfucht't. – Wo is Unkel Jahn? –

De Damper lagg up weike Wellen un let sick weigen, as wir hei en Kind, æwer
inwennig sus'te un brus'te dat in em, as leg' en Ries' up sinen Lager, de Murd
up Murd in de Welt begahn, un nu in den Slap stæhnte, as wenn de Mort em riden 
ded. – Endlich gung de Fohrt los, un vörn an den Bug fung dat an tau flustern
un tau snacken; un ut dat Snacken würd en Gesang, un de Wellen krüs'ten sick un
deilten sick un foten dat Schipp üm, as wiren sei lustige Kinner mit witte 
Blaumenkräns' in de Hor, de Kringelkranz-Rosendanz danzten; un hinnen up dat
Deck stunnen de Reisenden un keken henæwer nah dat schöne Triest mit sine
witten Hüser un gräune Böm, mit sine witten Barg' un sin gräunes Water; un 
Däuker weihten dörch de Luft tau 'm Afschid von 'ræwer un 'næwer, un de
Weihmaud treckte in de Seelen von de Minschen, as wir 't en Afschidnemen up 
Nümmerwedderseihn, as leg' de schönste Deil von ehren Lewen achter ehr, un wat
nu kamen süll, wir vull Bangen un Ängsten. Ach, wo Männigeinen, de von desen
Strand in de Welt herin segelte, mag dit Bangen un Ängsten drapen hewwen, 
mæglich noch wat Slimmeres; von twei Minschen æwer weit dat de Welt, von
Maximilian un Charlotte; achter dat Stüer lagg dat schöne, ruhige Miramar, un
æwer den Vödderstewen winkte ut wide, ut newlige Firn 'ne Kaiserkron', un 
dortüschen lagg de unergründliche See, ebenso unergründlich, as Taufall un
Schicksal. –

Ok Helene stunn up dat Achterdeck, un Paul hadd sei ümfat't, un sei kek in
irnsthaften Gedanken nah den Strand 'ræwer, de ümmer schöner würd, je wider sei
in de See kemen: Minschenwark gung unner, un Gotteswark gung up. Ehre Gedanken
wiren irnsthaft, æwer sei wiren doch licht un hell un swewten æwer Barg un Dal
dörch en goldenen Dag, as de Sommermetten, un wewten Triest un Lütten-Barkow
tausam, un sei verbunn sei in ehren Gedanken mit enanner, as trugte sei en
Königssæhn mit 'ne Scheperdochter tausam, un wenn ehre Leiw' so wat farig kreg,
worüm süll sei denn nich up ehr un ehren Korlen sin Glück bugen? Un de oll Jahn
kamm nah ehr 'ranne un säd: »Lening, ick heww hüt Morgen en Breif ut
Lütten-Barkow kregen un sall ok velmal grüßen, un, Paul, hir is en Breif an
minen Jochen – ick weit nich, wo de Bengel wedder steken mag, Du wardst dat
woll weiten – de hett för de oll Klæhnen uns' Paster schrewen, giww em den.« –
Paul sprung furt, un de Oll säd wider: »Ja, Korl lett Di velmal grüßen.« –
»»Ach, Onkel Jahn, ich habe wohl vielen Muth und viel Vertrauen; aber werden
die Eltern es wohl jemals zugeben?«« – »Min Döchting, wat Gott tausam fügt
hett, sall de Minsch nich scheiden; un mi kümmt dat grad' so vör, as wenn uns'
Herrgott sine Hand an Jug leggt hett, nich, as wenn hei so wat Besonderes gegen
Jug utäuwt un Jug bi de Hor tausam treckt hadd, ne, sin Wirken is still un
einfach west, un dat is för mi en Teiken, dat dat von em kümmt. – Un Du magst
Di woll wunnern, dat ick achter den Rüggen von Dine Öllern Di gegen ehren
Willen girn tau 'ne Swigerdochter hewwen will, un wenn Du in Vermægen un in
Stand nich mit minen Jungen tausam stimmtst, denn würd ick mi woll häuden, mine
Fingern dormang tau steken, so æwer estimir ick Allens, wat dor entgegen
steiht, as 'ne pure Dummheit, as en Stein, den den narschen Pötter sin Brauder
uns in den Weg smeten hett, un den smiten wi woll wedder 'rute.« – Helene wull
dorup wat inwenn'n, kamm æwer nich dortau, denn de Herr Baron von Unkenstein
strahlte mit ein in 't Og' geknepenes Glas up sei los, un sei rep: »»Ach Gott,
der Baron!«« – »Wer is denn dat?« frog de oll Jahn, kreg æwer keine Antwurt,
denn de Baron was all tau neg' un as hei nochmal indringlicher fragen wull,
kamm hei dormit ok nich tau Platz, denn up em stüerte pilgrad' Tanten Line los:
»Gu'n Dag, min leiw' Herr Jahn.« – »»Freut mich sehr, gnädigstes Fräulein,««
kumpelmentirte sick de Herr Baron heranner un let den Kiker ut dat Og' fallen,
»»ich habe Sie und Ihre liebenswürdig Frau Mutter gesucht, wie . . . . auf Ehre
wie . . . . wie . . . .«« – »As en por Knöpnadeln,« säd Tanten Line. –
»»Wahrhaftig ja, ja – sehr richtig! – Bitte, gnädigstes Fräulein, mich
vorzustellen.«« Helene müßte nu woll, also: »Herr Baron von Unkenstein – Herr
Jahn – Fräulein . . . .« – »»Tanten Line,«« föll Tanten Line in. – »»Ich muß
Sie schon einmal gesehen haben, Herr Baron; æwer 't is doch woll nich mal
mæglich, vornehme Bekanntschaften heww ick meindag 'nich hatt, und Sie müßten
denn einmal in Wismar gewesen sein.«« – »Durchaus nicht,« säd de Herr Baron un
dreihte sick snubbs üm un got up Helenen en ordentlichen Regen von seine
Redensorten herunner. – De oll Jahn hadd vörhen seihn, wo Mutter Groterjahnen
up den Herrn Baron losfohrt was, hei hadd Helenen ehre Verlegenheit seihn, un
hei wüßte ganz genau, dat Mutter mit ehre Dochter hoch heruter wull, dat sei 't
unner en Baron nich ded, un em steg allmählich de Gedank up, dit künn mæglicher
Wis' de Mann sin, mit den sin olle gaude Korl mal en Häunken tau plücken kreg,
un Tanten Line makte 'ne halwe Wendung üm den ollen Jahn herümmer, dat sei den
Herrn Baron wedder in dat Gesicht kiken kunn, un säd dunn so halflud' vör sick
hen: »»un seihn heww ick em doch all mal!«« – Nu kamm Paul ansprungen: »Onkel
Jahn, weißst, was Jochen Klæhn sagt, als er den Brief gelesen hatte? er sagt,
es wär' ihm so rührsam, un nu sitzt er vorn im Schiff achter die Trepp un 
rohrt.« – »»Ih, wat hett hei denn wedder? – Sin oll Mutter ward doch woll nicks
taustött sin, dat süll mi denn doch Led dauhn,«« un somit gung hei stracks nah
vör. – Helene benutzte de Gelegenheit, sick von den Herrn Baron los tau maken,
un Tanten Line stakte achter an un säd tau sick: »'T is mi grad' so, as wenn
ick 's Abends in 't Bedd ligg un kann mi up en Namen nich recht besinnen.« –

»»Na, wat is Di denn?«« frog de oll Jahn sinen Jochen, as hei em achter de
Kajütentrepp funnen hadd. – »Je, Herr, mi is vel, mi is gor tau vel,« säd
Jochen, un de Thranen lepen em düller ut de Ogen. – »»Din Mutter is doch
gesund? Wat?«« – »Ih, de Ollsch fehlt nicks, de sinnt jo woll dor ordentlich
up, dat sei mi in Unverlegenheiten setten will, un denn, dat de Herr Paster
sick tau so 'ne Saken hergewen deiht!« – »»Na, wat is denn?«« frog de oll Jahn
un schüddelte em. »Je, Herr, ick sall Ridknecht warden bi den Grafen tau
Bartelshagen.« – »»Un doræwer rohrst Du?«« lachte de oll Jahn. – »Ja, Herr, Sei
hewwen gaud Lachen. Wat fragen Sei dornah, wat ick Ridknecht bün oder nich;
æwer mi kann dat nich egal sin, dat ick Sei hir so in de Frömd un in de Noth
steken laten sall. Wat würd uns' Korl woll seggen, wenn ick Sei hir so verlaten
ded.« – »»Du büst jo woll rein unklauk,«« säd de Oll un strakte em æwer de 
Flaßhor, »»meinst Du, dat Du hir so slank weg von 't Schipp gahn kannst un
Ridknecht warden? – Ne, nu möst Du uthollen, bet de Reis' tau Enn' is.«« – »Ja,
dat is mi denn ok ganz egal, un uns' Korl hett mi jo dat up den Kopp
anbefahlen, dat ick för Sei upkamen sall, un dat Ganze kümmt jo blot von den
ollen Dutzen-Didrich her, de hett de Ollsch dat in den Kopp sett't, un sei hett
jo all ümmer dorvon redt, dat sei dat mal erlewen wull, dat ick mit witte,
ledderne Büxen vör de Gräwin upriden süll; æwer dat sick de Herr Paster dortau
hergewen deiht, mi so 'n Elend tau maken . . . .! –« – »»Wo is denn hir Elend?
Du bliwwst bi mi, so lang' Du willst, ick jag' Di nich.«« – »Na, denn is 't jo
ok All gaud, Herr, denn kann de Ollsch minentwegen sülwst Ridknecht warden; ick
bliw' bi Sei un bi Paulen!« rep Jochen un sprung up un dreihte sick nah Paulen
üm un säd: »Un Du büst mi en schönen Gast, Paul, dat Du glik henlöppst un dat 
vertellst.« – Un Paul fot em rund üm un säd: »»Ih wat, Jochen, nu is 't jo All
gaud,«« un tog em an de Schanz un dor keken sei henæwer nah de Küst von Istrien
un segen mit de Annern Stadt nah Stadt kamen un verswinnen, bet de letzte Spitz
achter ehr versackte un sei herute stüerten in de apenbore See. – Un 't was
Abend worden, un Allens söchte de Rauh.

De annere Dag was nich so, as de irste; was de Dag vörher west, as en säuten 
Leiwskuß mit Lachen üm den schönen Mund, denn was des' as en gestrengen Herr,
de mit kruse Stirn sine Knechts harte un kolle Befehle tausmitt un von
Inwendungen nich recht wat weiten will. Hart un kolt brus'te de Bora von Nurden
æwer de See, un de Wind flækerte un von Urt tau Urt, bet hei tauletzt dat
Schipp grad' in de Tähnen herinne pust'te. De Schippsmannschaft kek vel nah den
Hewen, still, as wüßte sei recht gaud Bescheid; de Kaptain stunn baben up de
Galeri von den Radkasten un hadd kein unnütze Würd' för de taudringlichen
Fragen von de Gesellschaft; de Kellners lepen herüm un makten fast, wat
losbännig was, un de Reis'gesellschaft makte blasse, lange Gesichter un söchte
stille Flæg' up, wo sei wat afmaken kunn, wat sick süs in gaude Gesellschaft
nich recht afmaken lett. – De Abend kamm heranner, ein Jeder kröp in sine Koje,
as de Snickermus in ehr Hüschen, de Bülgen flogen æwer dat Vörschipp weg, 
fauthoch stunn dat Verdeck unner Water, un dorunner lagg Franz Nemlich un
stæhnte grote Stücken, hei was ok gor tau krank, un æwer em lagg Jochen Klæhn
un hadd sinen Kopp nah afwarts bögt un säd: »Lat Du dat man sin, Franz, dat
giwwt sick Allens; dit 's en Aewergang, säd de Voß, as sei em dat Fell æwer de
Uhren trocken; æwer indessen dennoch – ick bün en seebefohren Minsch, mit Fritz
Swarten un Ketelhannen, æwer so wat is mi meindag' noch nich passirt. – Aewer
wat lur ick hir? – Ick süll mi nah minen Herrn ümseihn,« un as hei sick so halw
tau Höchten richt't hadd, kamm en Stot, un hei fohrte ut de Koje, as wir hei
mit Pulwer 'rute schaten, un föll up den Disch, un von den Disch up de Ird', un
rep »Franz Nemlich, nu nimm Di in Acht, ick ligg hir unner Di!« un nu torkelte
hei dor 'rümmer un ret sin Beddtüg ut de Koje un platzirte sick ünner den Disch
un säd: »Ick will den Deuwel! ick bliw' hir unnen liggen,« un 'ne rechte
forsche Bülg' got de Kajütentrepp dal un dat æwer em weg un smet en por
losbännige Stäul un anner Geschirr gegen den Disch un em up den Liw', un hei
rep wedder: »So, nu geiht woll de jüngste Dag los! denn möt 'ck æwer bi minen
Herrn sin;« un hei krawwelte sick de Trepp in de Höcht. –

Un dor wiren Vele up dat Schipp, de glöwten, dat de jüngste Dag anbreken ded,
un sei legen stilling un leten Allens æwer sick ergahn. – Groterjahn lagg ok
mit den Kopp ut sin Lager 'ruter, un ümmer kamm ein Schuß nah den annern bi em
tau Platz, un achter jeden stæhnte hei ganz weikmäudig: »Und das soll ein
Vergnügen sein!« – Un de lütte, fründliche Kopmann ut Thüringen ded em
gründlich dorin Gegenstand, un 't was 'ne schöne Swineri. Un dat Schipp knackte
un knasterte, as süll de oll Kasten ut de Faugen gahn, un de Bülgen bröllten,
un de Storm ras'te, un de lütte Kopmann stæhnte dormang: »»Herr Du meines
Lebens! – Ja, der hat die Gewalt! – Mit unsrer Macht ist nichts gethan.«« – Un
Groterjahn, de in de Richtung von den Kil langs lagg un nu ganz erbärmlich von
de ein' Sid up de anner smeten würd, jammerte: »Herr Kommerzienrath . . . .« –
»»Bette – Hup! Hup! – bin bloß der gemeune Mann, aber ein sehr unglücklicher.««
– »Sie können wohl lachen, Sie werden doch nicht so schauderhaften hin und
hergesmissen.« – »»Bette, Herr Grobian, ich seh nicht ein, warum ich lachen
sollte, stellenweis sind meine Füße bis an den Boden und stellenweis mein Kopf.
– Hup! – Hup! – Oh, das hat die Gewalt!«« – »'Ne Vergnügungsreise soll das sin!
« rep Groterjahn wedder dormang; un unner de beiden ollen, armen Wörm danzten
de Spuckbecken un allerlei anner Geschirr 'rümmer, as höllen sei en groten
Ball, un bian, in de Kajüt, flogen de Laternen in dusend Stücken, as müßten sei
Musik dortau maken, un wiren de Muskanten up den Ball; un ümmer unverdraten
lepen de italjenschen Kellners 'rümmer un hülpen hir un stürten dor, un Keiner
up dat ganze Schipp was so fidel as Paul, de eben von en dägten Stot upwakt was
un nu rep: »Weitst wat, Vatting? – Ick bün ganz gaud tau Weg'. – Weitst, wat
'ck nu dauh? – Nu treck ick mi an un seih tau, wat Lening un Mutting maken, ick
weit, wo sei slapen; dor hängt 'ne Gardin' vör, dor kann ick mit ehr dörch
reden.« – Schön, Paul! Din Will is gaud, Paul, æwer nimm Di nicks vör, denn 
sleiht Di nicks fehl; süh so! un liggst Di jo all dor un danzst mit de
Spuckbecken 'rümmer, as haddst Du sei Di eigens tau 'm Walzer upföddert, un de
lütt Kopmann röppt: »Herr Du meines Lebens!« un Herr Groterjahn stamert: »»
Vergnügungstour!«« un Paul röppt: »Vatting, weitst wat? Hosen heww 'ck all an;
æwer nu de Steweln.« – Bautz! – Dor foll wat. – Ja, 't was Paul, de in de Kajüt
'rinner follen was un nu in 't Tründeln kamm, un ut de bütelste Eck heræwer
kreihte: »Vatting, weitst wat – de einen Stewel heww ick nu ok all an.« – Un
Paul kreg ok den tweiten an, un as hei man irst in sine Steweln stunn, dunn 
stütt'te un stamerte hei sick den Disch entlang nah de ein' Damen-Kabin', de up
Jensid von de Kajütentrepp lagg, un rep dörch den Vorhang: »Helening! –
Helening! – Was macht Ihr, Du un Mutter?« – Un nah en beten schow sick en Arm
dörch de Gardinen, un Helene kek 'rute: »»Ach, Pauling, Mutter ist gar zu
krank, sie will durchaus auf's Verdeck gebracht sein, und ich glaube selbst,
daß frische Luft ihr gut thun wird. – Wo ist Vater? kann der nicht helfen?«« –
»Ne, dor denk nich d'ran; Vatting un de lütt Kopmann sünd beid' heil un deil 
intwei.« – »»Ach Gott, und Mutter ist gar zu krank. Wo ist Onkel Jahn? – Wenn
der doch hier wäre!«« – Dormit gung Helene in de Kabin' taurügg, dormit dat sei
ehre Mutter räuken un plegen wull. – –

Ja, Mutter was krank, sihr krank, un de ganze Kabin' was in en sihr bedräuwten
Taustand, un von Minut tau Minut, un von Stunn' tau Stunn' hadd dat taunamen,
un de Fru Starostin ut de Moldau, de sick man swack mit de dütsche Sprak
behelpen kunn, stæhnte: »Oh, ich armes, feiges Mensch, was muß ich fahren auf
Wasser! – Oh, die Sturm, die Sturm!« – Un Herminie, de italiensche Cameriera,
de sick ok man swack mit de dütsche Sprak behelpen kunn, un ut Gnad' un
Barmhartigkeit von de Damen bi sick upnamen was, antwurt'te: »»Oh, nicht Sturm,
dies sein bloß groß Wind.«« – Klapp! flog dat lütte, runne Kabinenfinster up,
un de See sus'te in en mannsdicken Strahl herinne. – »Dat ward jo utverschamt!«
rep Tanten Line, denn sei hadd sick mit de Cameriera in desen natten Segen 
deilt, un sprung up, so gaud, as dat mit ehre ollen, stiwen Knaken gahn wull,
un hülp Herminie dat Finster dicht maken. – »Da bin ich doch recht naß
geworden,« säd de oll Dam' un kröp in ehr Nest, wat ok schön anfucht was. –
»»Sie sich wohl nicht fürchten?«« frog de Fru Starostin. – »Ne, min leiw'
Dochter, fürchten nich! æwer natt bün ick worden. – Nein,« säd sei, as ehr
inföll, dat de, de man knapp mit dat Hochdütsch bewandt was, mæglicher Wis' gor
kein Plattdütsch verstahn künn, »ich fürchte mich nicht, ich habe in Triest
mein Testament bei dem preußischen Konsul niedergelegt, denn mein bischen
Vermögen steht im Preußischen, und seit der Zeit bin ich ganz ruhig in meinem
Gemüthe.« – Un wedder flog dat Finster up, un wedder sus'te de See herinner, un
't was, as wenn dit All tau de Unnerhollung von de Damen anstift't würd, dat
sei nich up den Drögen kem'. Un mitdewil würd denn nu de Dag ok all gragen, un
dunn kamm Paul un rep Helene, un as de Beiden noch mit enanner redten, foll wat
de Kajütentrepp dal, un as dat unnen ankamen was, stæhnte dat grote Stücken, un
rappelte sick tauletzt tau Höchten un säd: »Gott bewohr uns! Dat spelt jo woll
hir mit Einen Kuhl-Sæg'?«ein Ballspiel, bei dem der Ball (die Sæg' = Sau) von
den Mitspielenden in eine Vertiefung (Kuhle) zu treiben gesucht und so hin und
her geschlagen wird. – Un Paul frog: »»Jochen büst Du dat?«« – »Un dat mit
Recht,« säd Jochen. – »Aewer, Paul, wat deihst Du hir? Kannst Du nich in Din 
Lock liggen? Du büst jo woll schir grad' so as min Herr? De sitt ok baben un
steckt de Näs' in den Wind un kickt in de Bülgen 'rinner. – Herr, segg ick,
kamen S' 'runner un leggen S' sick tau Bedd. Meinst, dat hei wull? Sei 
verküllen sick hir, segg ick. Dummes Tüg! seggt hei. – Ja, segg ick, Sei hewwen
gaud Reden; æwer ick krig' nahsten de Schell von unsen Korl. Dunn jog hei mi
weg, un ick heww de ganze Nacht achter den Schorstein seten, dat ick em in 't
Og' behöll. Einmal steg dat ok bi mi so 'n beten tau Höchten, æwer ick verbet
mi dat. – Na, æwer Paul! As de beiden Segel æwer Burt gungen, un de halwe
Schanz vorn wegreten würd, un de Koje, de up den Radkasten stunn, un as de
Bülgen all in den Füerrum flogen. – Je, markst wat? – Süh, dunn würd mi doch ok
gräun un gel vör de Ogen, obschonst ick en seebefohren Minsch bün mit Fritz
Swarten un Ketelhaunen. Aewersten dat ick den ollen, utländschen Kaptain noch
ümmer baben mi up de Galeri 'rümmer hausiren sach, süh, dat höll mi, un ick
würd denn ok gewohr, dat sei wennen deden, un nu führen wi munter nah Triest,
oder wo 't oll Lock heit, wedder taurügg, denn dat möt ick weiten, wil dat ick
en seebefohren Minsch bün. – Nu, dat de Dag an tau gragen fängt, hett sick de
Wind leggt, æwer de Bülgen gahn, hest mi nich seihn! – Du büst jo en Fründ von 
Schockreipen un Wippwappen, gah man 'ruppe, von de Ort kannst dor baben naug
krigen.«

Paul was en lütten, tapfern Slüngel; æwer as Jochen em dit so recht indringlich
vertellte, fung 't em doch an so 'n beten tau gräsen, hei verget æwer doch
Helene ehren Updrag wegen Muttern nich un frog: »»Is de oll Jahn noch baben?««
– »Wat Du fröggst, Paul! – Je, dei! dei frücht sick nich, dei sitt dor, stiw as
en Pahl, dei rüppt un rögt sick nich un deiht jo grad', as wenn hei 't Ganze
kummandiren möt.« – »»Na, denn kumm!«« un dormit klatterte dat lütt Jüngschen
de Kajütentrepp tau Höchten. – »Na, Du geihst gaud Paul!« säd Jochen. »Wo? Du
fängst jo woll nu ok all an?« un hei klatterte achter em her. –

Baben paspelten sei sick an dat Gelänner von 'ne fastnagelte Bänk entlang bet
nah dat annere Enn', wo de oll Jahn in sinen Pelz deip in Gedanken satt un in
de swarten Bülgen herinnerkek, de sick in ehre rauhlose Hast mit de witten 
Huwen æwerstört'ten, as wiren sei de hastigen Pulssläg' von en Hart, wat in
rauhlosen Iwer un unverstahne Wuth dornah tracht't, sick sülwst tau Schann'n
tau maken, un Allens in de eigene Düp mit sick 'rinner ritt, wat sick em
entgegen stemmt. – »»Unkel Jahn,«« fung Paul an; de Oll antwurt'te nich; hei
was wid weg, sine böse Stunn' was æwer em kamen, de wille Waterweust hadd sei
in un weckt, un up jede düstere Bülg' was en swarten Gedanken em entgegen 
swemmt. – »»Unkel Jahn,«« säd Paul wedder un läd em de Hand up de Schuller»,
»leiw' Unkel Jahn, Helening seggt . . . .«« – »Wat? Wat?« frog de Oll, un kek
em an mit en por Ogen, as wir Allens, wat süs achter un in de Ogen lagg, in
Keden un Bann' slagen un wid weg in trostlose Länner bannt. – »»Helening
seggt . . . .«« – »Wat? wat will Helening?« un langsam lös'ten sick Keden un
Bann', as wir en Bannwurt utspraken, un de Gedanken kihrten ut de Weusten 
taurügg, un in dat Og' speigelte sick dat Verständniß von 't Lewen üm em her.
»Wat will Helening?« – »»Mutting is so krank un will an de frische Luft bröcht
warden, un Vatting kann sick sülwst nich helpen, un nu fröggt Helening nah
Di.«« – De oll Mann was nu ganz wedder tau sick kamen, hei stunn up: »Kumm, min
Sæhning, kumm! Un Du, Jochen kumm ok mit.« Dormit gungen sei de Kajütentrepp
dal. Helene würd raupen; sei gaww den Ollen de Hand: »»Lieber Onkel Jahn,
willst Du nicht Mutter auf's Verdeck tragen helfen?«« – »Ja, min Döchting,
recht girn, wenn sei 't man von mi annimmt.« – »»Ach, sie ist so krank, sie
wird Dich gar nicht einmal kennen.«« – »Na, Jochen, denn kumm!« säd Jahn un fot
nu Fru Jeannette unner de Arm, un Jochen bemengte sick mit de Beinen, un so
gung de Reis' nah baben. Hir würd sei up de Bänk leggt, un Helene un Paul 
möt'ten sei dor, dat sei nich 'runner scheiten ded. – Tante Line was ok mit
kamen. –

Kapittel 10.

De oll Dam' as 'ne Mus in 'ne Dis'-Heid'. – Caffè Bombay! – Gravoso. – All die
kleinen Kikelhähnchen versoffen! – Gottlob! Mutter fängt doch all wedder an tau
schellen; sei nimmt de Tægel wedder in ehre Hand. – Paulen sin Dag'bauk; Jochen
helpt em dorbi. – Mutter giwwt sick tau 'ne Brügg her. – Meckelnborg möt 'ne
Republik warden. – De frien Republikaner un de östreichschen Sklaven. – Worüm
de olle Dam' keine frie Republikanerin warden will. – Herr Nemlichen geiht en
Licht up, un Munde kickt æwer ehren Vader sinen Swinskaben nah Zwiebelsdörp
henæwer.

Jochen Klæhn hadd ganz recht vertellt: dat Schipp was up den graden Rüggweg, un
slenkerte mang de Bülgen, dat Jochen halflud' tau Paulen säd. »»Paul, weitst wo
mi tau Maud' is? Mi is, as set ick tau Lütten-Barkow in dat Aderborsnest up de 
Weitenschün' un kek nu mal eins up de ein' Sid dat Schündack dal un denn mal up
de anner Sid.«« – Un Tanten Line säd: »Und Sie, mein lieber Herr Jahn, sind die
ganze Nacht hier oben gewesen? Worüm hewwen Sei mi dat nich seggt? un worüm bün
ick so dæmlich west un heww mi dor unnen inspunnen laten?« – »»Je,«« säd de
Oll, »»beter is beter. Hir baben wiren Sei doch woll schön natt worden.«« –
»Dat sünd wi dor unnen ok, wir haben auch unser Theil empfangen.« – »»Weiß
Gott,«« säd de Oll, de nu gewohr würd, dat sin oll Reis'kumpan schön begaten
was, »»Sei sünd jo klatschennatt, Sei kænen sick jo up den Dod verküllen. Kamen
S' her!«« un dormit treckte hei sick sinen Pelz ut, un wat Tanten Line ok för
Sperenzen makte, sei müßte 'rinner in de warme Hüll. Un nu satt dat oll Worm
dor, as de Hiring in den Rockeluhr, un kek baben ut den rugen Kragen, as de Mus
ut de Dis'-Heid'; un dorbi kek sei so irnsthaft un fierlich in dat wille 
Waterwesen üm ehr 'rümmer, un as de Sünn blaudroth achter swarte Barg' langsam
tau Höchten steg, folgte sei de Hänn' un säd vör sick hen: »Erhaben! erhaben!«
– Un de Minschen würden still, un de Bülgen bröllten un broken sick, æwer de 
schümigen Kämm wiren rosenroth anfarwt, as hadd de ewige Leiw' Rosenbläder æwer
de wille Wuth streu't, dat sei tau Rauh kamen süll. Un ok Helenen ehr bleikes
Gesicht was rosenroth anstrahlt, un ok sei folgte de Hänn', un ehr erlös'tes
Hart stamerte en Dankgebett: ja, nu was de Gefohr vöræwer; Gottes Sünn stunn an
den Hewen, un de grüßt dat bange Minschenhart un predigt von den Urquell von
allen Gnaden. –

Un nu kamm denn so mitdewil Allens, wat sick jichtens up de Beinen noch hollen
kunn, up dat Deck heruppe krapen, un dat fröstelte un hulwakte dor herüm, denn
nah 'ne dörchwakte Nacht is dat bi Sünnenupgang, as wenn dat in den
minschlichen Liw' ok mit allerlei Gruseln tau schummern anfängt; un nu rögte
sick ok tau rechter Tid Signor Vincenzio, wat de Oberkellner up den Bombay was,
un kamm mit en groten Pott vull swarten Koffe andragen un rep: »Caffè nero!
Caffè Bombay!« – Un Alltausamen langten nah dat erquickliche Gedränk, blot Paul
wull nich, dat smeckt em tau bitter, säd hei. Aewer Jochen Klæhn säd em gehürig
Bescheid: »»Süh, Du süllst Di wat schämen, Paul, dat möt ick Di doch schir tau
'ne pure Säutmüligkeit anreken; wi drinken jo All von den Koffe, un kik mal de
olle, klauke Dam' an, wo nürig sei dorin drinkt, un dei is doch so vel öller as
Du. Ick wull, Du wirst man mal en vir Wochen bi min Mutter in de Kost, de würd
Di woll anlihren. Ick wull mal kein dick Arwten eten, »Leckertähn,« säd s',
»magst ok gräun Seep?« un dunn kreg s' mi tau faten un proppt mi de dicken
Arwten in den Hals, un ick müßt sluken, ick müggt willen oder nich.«« –

Nu würd denn æwer ok de Meisten, as sei sick de Havari up dat Schipp ansegen,
un as sei de Inseln un Klippen üm dat Schipp 'rümmer gewohr würden, recht
düdlich klor, in wat för 'ne grote Gefohr sei de Nacht æwer swewt hadden; denn
't was 'ne gruglich gefährliche Küst, un blot den ollen, ümsichtigen,
italjenschen Kaptain was dat tau verdanken, dat noch mal de Sünn æwer so vele
Minschenlewen upgung. – Ümmer dichter würden de Klippen; æwer ok ümmer stiller
würd dat Water, un as sei in den Haven von Ragusa, Gravoso, inlepen, was 't, as
wiren s' in en Landsee.

Hir kamm denn nu Allens up dat Deck tau Rum', un ok de Kranken würden 'ruppe
bröcht. Herr Groterjahn würd grad'æwer von sine leiwe Fru leggt, so dat sei
sick in de bedräuwten Gesichter seihn kunnen, un sei fierten en recht
weihmäudiges un stillswigendes Wedderseihn. Herr Nemlich würd von Jochen
Klæhnen 'ranner slept un sackte in einen Dutt tausamen, as hei 'ne Bänk tau 
faten hadd. De Herr Baron von Unkenstein satt up en Feldstaul un kek stiw vör
sick hen, as hedd hei Helene un alle Weltlust vergeten, un wir in deipe
Betrachtungen æwer 't minschliche Elend versunken; de lütte thüringsche Kopmann
glitschte up dat natte Deck ut un sett'te sick hellschen unsacht dal, un as hei
sick wedder tau Höcht rappelt hadd, kek hei sick dat Flag an un säd in sine
ungeheure Höflichkeit: »Bette, bette recht sehr!« Un nu satt hei up dat 
Vörschipp vör de Haunerkasten mit en Gesicht as en Likenbidder un jammerte:
»Herr, Du meines Lebens, all die kleinen Kikelhähnchen versoffen. – Oh, Ihr
Männer! Ihr Männer! – Ja, ja! – Mit unsrer Macht ist nichts gethan,« un dicht
bi em was Unkel Bors ok up dat gliwwrige Deck utglitscht un satt nu mit den
Puckel gegen den Haunerkasten, un 't was ogenschinlich, dat hei gor nich
markte, woans hei ümmer denn un wenn von unnen up 't Frisch anfucht't würd, un
bi em lagg verlangs in de sülwige Sauß en ollen Pollack un stæhnte: »»Jach ich
liege, jach mir gut ist, jach ich stehe, jach mir schlecht ist.«« – Un t'ens
den sinen Kopp satt wedder Herr Gumpert, wat Antonen sin Genæwer bi Disch was,
un säd blot: »Schauderhaft! – Schau–der–haft!« – Ja, 't was 'ne rechte
glückliche Reis'gesellschaft, de tau Gravoso an desen gesegneten Dag utschippt
würd!

An den Lann' verhalten sick de Kranken ok bald un verdorten sick so wid, dat
sei nah Ragusa gahn un führen kunnen. – Fru Jeannette kamm ok allmählich sowid
æwer Enn' un tau Besinnung, dat sei ehren Anton en staatschen Vers doræwer
maken kunn, dat hei ehr in ehre Noth nich bistahn hadd. Herr Nemlich kreg 
Schell, dat hei de Nacht æwer nich bi Paulen west wir, un Paul kregt Schell,
dat hei nich bi Herr Nemlichen west wir, un as sei vör dat Gasthus tau Ragusa
in en Lehnstaul satt, un de oll Jahn taufällig dor vörbi gung, steg in ehr so
'ne düstere Erinnerung up, as hadd sei in de vergangene Nacht den ollen Jahn
seihn, un de hadd sick mit ehr jichtens wat tau dauhn makt. – »Hella, mein
Kind,« frog sei Helene – baff! – vör den Kopp, »wer hat mich diese Nacht auf's
Verdeck getragen?« – »»Ach Gott, Mutter, quäl Dich darum nicht! – Die frische
Luft hat Dir wirklich gut gethan, und wenn Du mit mir dorthin an den Fels gehen
wolltest, wo die Wellen sich so schrecklich schön brechen, würde Dir bald
wieder ganz wohl werden.«« – Aewer Mutter Groterjahnen let nich locker, ehr
wiren de Tægel von dat Regiment in de letzten viruntwintig Stunn'n ut de Hänn'
follen, nu rapte sei sei æwer wedder up un tog sei stramm an: »Ellen, mein
Kind, ich will wissen, wer mich getragen hat.« – »»Nun, dann muß ich es Dir
sagen: Onkel Jahn hat Dich hinaufgetragen, ich habe ihn durch Paul darum bitten
lassen.«« – Hadd Mutter nu en Gefäuhl för dat Klassische hatt, denn hadd sei nu
ehr ›Antlitz verhüllen‹ müßt, so æwer schoten mal wedder Blitzen ut ehre Ogen,
un sei rep: »Meine Kinder, meine eigenen Kinder conspiriren gegen mich mit dem
Feinde unseres Hauses.« – »»Ja, Helening,«« säd Anton, de nu von Rechtswegen ok
wat seggen müßte, »»der Mensch soll mit de Feinde . . . .«« – »Schweig still,
Anton, Du bist daran Schuld! Wie kannst Du dulden, daß der da« – un sei wis'te
up den ollen Jahn, de in de Brandung 'rinner kek un ehr ganz unschüllig sin
breiden Puckel tau kihrte – »wie kannst Du dulden, daß der da Hand an Deine
Gattin legt?« – Anton wull seggen, hei hadd ehr jo doch nicks tau Leden dahn,
un Helene säd: »»Du solltest dem alten Manne danken, Mutter, daß er Dir
beigestanden hat, und bereitwillig beigestanden hat.«« – Aewer Mutter wull nich
danken, un as sei mit ehren Zorn un Gift noch wider üm sick 'rümmer spillunken
wull, kamm ehr tau sinen Unglück Paul vör Ogen, un ehr föll in, dat hei ok en
Verbreker was, un dat sei bi em ok de Tægel antrecken müßte: »Poll!« rep sei,
»hast Du gestern Dein Tagebuch geführt?« – Paul verfirte sick nich slicht, hei 
stürte grad' up sinen Fründ Jochen los, de ganz in de Neg' mit den Puckel gegen
en Bom stunn, un wull den tau wat anstiften oder sick von den tau wat anstiften
laten; hei antwurt'te also mit 'ne Gegenfrag': »»Aber, Mutting, wo kann ich en
Tagebuch führen, wenn ich beinah alle Augenblick versaufen soll?«« – Helene
hadd ehre Mutter bi de Frag' sihr nipp ankeken. Anton hadd en Lud von sick
gewen, den hei uttaustöten pleggte, wenn hei Inwendungen maken wull, un Mutter
sach, dat sei bi desen Fisch up allerlei Graden stöten würd, sei fot also de
Tægel en beten loser un frog: »Hast Du überhaupt schon mit dem Tagebuch
begonnen?« – Paul murrte vör sick hen: wo hei denn schriwen süll, up dat Schipp
künn hei doch nich schriwen, un en Tintfatt hadd hei ok nich. Helene bed för
Paulen, dat Mutter em dat Dag'bauk schenken süll, un Vadder Groterjahn säd, hei
hadd in sinen Lewen kein anner Dag'bauk führt, as den Wochenzettel von den 
Kurnbæhn, un den Vurthel von en Dag'bauk seg' hei gor nich in. Mutter
antwurt'te em dorup sihr spitz: sei wull keinen ungebildten Minschen ut ehren
Sæhn upfäuden, un Poll süll sick in dat Wirthshus Tint un Fedder un Poppir
gewen laten un mit dat Dag'bauk snart anfangen. Herr Nemlich stimmte dormit in:
en Dag'bauk wir en Bildungsmiddel; Paul smet em dorför en trotzigen Blick tau
un treckte af as de düre Tid, un schow sick sachten in de Dör von dat Wirthshus
herin. Hei wir æwer woll so gaudwillig nich gahn, wenn em Jochen Klæhn achter
den mütterlichen Puckel nich plinkt un winkt hadd, dat hei för sin Part wat in
den Schild' führte.

Jochen folgte em denn un ok un säd: »Paul, Du büst en ollen Has'; wat makst Du
dor en sur Gesicht tau, dat is jo 'ne Kleinigkeit, ick help Di dorbi.« Un as nu
Schriwtüg un en stilles Flag anschafft was, säd Jochen wider: »Paul, schriwen
möst Du sülwst; ick schriw 'ne sihr schöne Schrift, un dat künn sei denn
marken; æwer ick will Di 't diktiren, as uns' Köster ded.« – Un Jochen fung an:
»Kurzes . . . ., hest Du dat? – Mein Gott, Paul, wat makst Du för 'ne ›K‹? So
möst Du 'ne grote ›K‹ maken,« un hei schrew em ein vör. »Na, man wider! –
Dagebuch – mit 'ne ›D‹ – von Paulen. Hest Du dat?« – »»Ja, Jochen, æwer worüm
›kurzes‹?«« – »Paul, Du büst doch ein rechten Schapskopp, sælen wi denn en
›langes‹ schriwen? Dor ward uns jo Tid un Wil' lang bi; ick heww tau 'm
wenigsten kein Lust, den ganzen Dag hir tau sitten un mi tau termaudbarsten.« –
Dit sach Paul denn ok in, un de beiden Schriftstellers arbeiteten denn nu 
förfötsch wider, un Jochen höll dorup, dat Paul widlüftig schriwen süll, dormit
dat dat Schriftstück gröter utseihn würd, kunn 't æwer nich hinnern, dat Paul 
baben linksch anfung un binah unnen rechtsch uphürte, wil dat kein Lineal tau
Hand was, un as Allens farig was, las Jochen vör, as folgt:

Kurzes Tagebuch
von
Paulen.

Triest, den ersten Osterdag: Diese Stadt ist voll von viel Volk, auch voll
Snurrers, welche aus kleine Kinder und alte Weiber bestehen. Diese haben den
Herrn Studenten Bauer for einen vornehmen Fürsten estimirt, indem er eine bunte
Mütze und einen bunten Rock anhatte, dieses hat er mich nemlich erzählt. Den
Mittag hat Vating wieder Fische gegessen, sie haben aber so gesmeckt, as wenn
die Dirn die Oellamp in die Sauß gegossen hat. Wir Andern aßen Rinderbraten.
Wir haben auch ein Kriegsschipp besehen, die alte Dam' hat uns das angeschünnt,
und Helening hat viel Schelt von Mutting gekriegt; ich aber auch. Vating un
Jochen un der alte Jahn haben sich aber sehr gefreut; Vating sollte eine Buddel
Schipander zum Besten geben. –

Triest, den zweiten Osterdag. Herr Nemlich hat viel Schelt gekriegt, weil daß
er noch nicht gepackt hätte. Ich habe auch wieder Schelt gekriegt, weil daß ich
auf den Fischmark gelaufen war, daß ich da die erbärmlichen wilden Seethiere
besehen wollte. Des Mittags haben wir nichts gegessen, indem daß wir schon
Vormittags auf das Schipp mußten; es nennt sich ›Bumbi‹. Vating ist aber still
weggegangen und hat uns stehen gelassen und hat heimlich in ein Wirthshaus
Frühstück mit warme Bratkartoffeln gegessen, un Mutting hat ihn auch dafor
orndlich ausgescholten. Auf das Schipp haben wir getroffen 1) Jochen Klæhnen,
2) Unkel Borßen, 3) Unkel Jahnen, 4) den Herrn Studenten Bayer, 5) einen Herrn
Avkaten, 6) den Herrn Baron von Unkenstein, den Mutting ganz allein leiden mag,
und 7) einen kleinen Komerzionsrath aus Thüringen, der Vating immer den alten
und mir den jungen ›Grobian‹ benennt, indem daß er ›Groterjahn‹ in seine
Sprache nicht sagen kann. Die Nacht hat sich ein grauwelliger Sturm erhebt, und
die Bülgen haben man immer so über das Schipp geslagen. Vating und der kleine
Komerzionsrath haben jämmerlich gestæhnt, denn das ist die Seekrankheit, und
ich habe man knapp die Stiebel angekrigt. Unkel Jahn und Jochen haben Mutting
oben 'rauf getragen, und Vating hat heute Schelt gekrigt, daß er das gelitten
hat. Die alte Dam' sah mal putzlistig aus in Unkel Jahnen seinen Pelz.

Ragusa, den Dag nach Ostern. Nu sind wir hier. – –

»Ja,« säd Jochen, as hei tau Enn' lesen hadd, »'t is richtig: nu sünd wi hir.«
– »»Je, Jochen,«« säd Paul, »»hir müßt woll eigentlich noch en beten wat achter
an.«« – »Dat seih ick mit mine Insichten nich in, Paul; mi dücht, Din Mutter
kann dor woll mit taufreden sin. – ›Wi sünd nu hir‹, dat kænen wi schriwen;
æwer wat uns hir nu noch wider passiren deiht, dat kænen wi nich weiten. – Wi
künnen frilich woll noch en beten up en vörweg schriwen, ›ich habe heute wider
Schelt gekriggt‹, denn dat Du de kriggst, dat is gewiß; æwer Du kannst ok
mæglich Schacht krigen un denn stimmt dat nich. – Ne, nu drag' dat Poppir man
hen nah Din Muttern; ick ward mi in de Husdör stellen un mal Obacht gewen,
woans ehr dat woll gefallen deiht.« –

Paul bröchte denn nu ok sine Mutter dat Schriftstück un hadd dat all vörweg in
't Gefäuhl, dat hei woll en natt Johr krigen würd, æwer 't süll gnedig afgahn:
Mutter namm in deipe Gedanken em dat Poppir ut de Hand, kek 't gor nich an un
sett'te ehre Unnerhollung mit den Baron von Unkenstein un Helenen furt, denn
sei was in 'ne Haupt- un Staatsakschon begrepen; sei wull, as sei tau sick
sülwst säd, ›ein innigeres Verständniß‹ tüschen de Beiden anstiften, un so gaww
sei sick denn mit ehren swacken, kranken Liw' tau 'ne Brügg her, up de de
Beiden sick entgegen gahn un en Verdrag sluten kunnen. – De Herr Baron danzte
denn ok lustig mit de uterwähltsten Kumpelmenten up de Brügg vör, æwer Helene
wull nich. Was dat nu, dat sei de Brügg nich trugen ded, oder was dat, dat sei
den ollen Jahn, de ehr ut de Firn' ümmer so nahdenklich ankek, nich vör den
Kopp stöten wull, genaug, sei dreihte sick snubbs üm un wendte sick an Herr
Nemlichen: wat hei nich so gefällig sin wull, un sei en beten dörch de Stadt
begleiten un up dat olle Sloß dor baben; sei wull doch mal de Gegend un ok dat
Volk sick anseihn. Natürlich! Versteiht sick! Herr Nemlich sprung mit beide
Beinen tau Höcht; æwer hei kek doch hellschen unseker nah de Fru Prinzipalin
henæwer: ›ob sie mir nichts gebeut?‹ – Mutter was tau swack, as dat sei mitgahn
kunn, un de Herr Baron was tau klauk, mit tau gahn, denn hei wüßte, wer de
Dochter krigen will, möt 't mit de Mutter hollen, hei blew also un fädelte
sinen Faden in Mutter ehre Nadel in.

Helene un Herr Nemlich gungen af. Herr Nemlich was so wat noch nich passirt;
hei wadte bet an de Knei in luter Entzücken 'rümmer, nich wegen de Stadt un de
Gegend, ne, wegen de Begleitung un de Utteiknung. – Taufällig wüßte hei ut den
lütten Cannabich, dat Ragusa öltlings 'ne Republik west was, un dat Montenegro,
wat hir ganz dicht bi leg, so tau seggen, noch ein' was, un so höll hei Helenen
'ne grote Vörlesung doræwer, wat 'ne Republik eigentlich för en Geschäft wir,
un kamm tau den Sluß, Meckelnborg müßte ok 'ne Republik warden, un 't wir gor
nich mihr so wid dorvon af, 't wir up den besten Weg dortau, denn den Landdag
hadden sei jo all, un hei un Korl Bennewitz un Krischan Schult un Ferdinand
Schröder hadden dat all vör sæben Johr seggt, as sei noch gor nich mal up 't
Seminor west wiren. – Helene hadd nich vel von dese Weisheit profentirt; sei
hadd stumm in de Brandung 'rinne keken, de sick Well up Well, as wir jedwereine
en Kil, tüschen de Felsen dörchbängte, un sick denn mit ehren witten Gischt in
vulle Wuth gegen de ollen Thörm von de Festungswark tau Höchten bömte, as wir
sei dortau beropen, dese ollen Teiken von vergahene Macht uttaulöschen un
wedder mal tau bewisen, dat kein Minschenwark, so fast dat ok gründt is, vör de
Gewalt von de Natur bestahn kann. – So 'n Anblick weckt Weihmaud un Trurigkeit
in de Minschenbost, un as dat junge Mäten sick afwennte tau rauhigere, stillere
Utsichten, wo kein Wuth un Strid towten un Sünnenschin d'ræwer lagg, sprok sei
warm un weik tau Herr Nämlichen, de nu ok mit de meckelnbörgsche Republik 
slüssig worden was, un frog em nah sinen Öllern un ehren Husstand, un 't kamm
dit All mit so vel Mitgefäuhl 'rute, dat Herr Nemlich ümmer deiper in dat
Entzücken 'rinner sackte. – Sei gungen up dat olle Sloß un keken up Jensid
'ræwer, wo kahle nakte Barg' in den prallen Sünnenschin steidel tau Höchten
stegen, un Tanten Line, de all sörre den ganzen Morgen de Gegend afströpt hadd,
stunn ok all hir un kek des sülwigen Wegs doræwer un kamm 'ranner un säd: »Min
leiwe Dochter, seihn Sei, dor achter de Barg', dor liggt nu dat oll, lütte Land
Montenegro, und, sehen Sie, da zieht ein österreichisches Commando langsam den
Berg hinauf – de mit de witten Röck mein ick – un de Landlüd', de dor in den
bunten Upputz den Barg herunner kamen, dat warden woll weck von de
Montenegriner sin.« – »»Oh,«« rep Herr Nemlich, »»das sind die freien
Republikaner, sehn Sie, mein Fräulein, wie kühn sie einherschreiten, und sehn
Sie, wie die Sklaven der Gewalt, diese östreichschen Soldaten, dort gedrückt
und mühsam herumkriechen!«« – »Ja, min leiw' Herr,« säd Tanten Line recht
ruhig, »de Einen lopen bargdal, un de Annern klattern bargup. – Und sehn Sie
dort oben woll das kleine Häuschen? Dat is de östreichsche Wachtposten, dor
möten dese frien Republikaner an de östreichschen ›Sklaven der Gewalt‹ all ehr 
Scheitgewehr afgewen, dormit dat sei hir unnen in de Stadt kein Elend anrichten
kænen. – Aber wir wollen uns diese freien Republikaner doch mal in der Nähe
besehn.« – Dormit gungen sei nu 'runner in de Straten von de Stadt. –

In eine Sak hadd denn nu Herr Nemlich Recht; 't wiren prachtvulle Kirls,
breitschullerig, mager un rank, nicks as Knaken un Sehnen un ›kühn‹ genaug
gungen se dor rümmer, villicht en beten tau ›kühn‹, denn ut de brunen Gesichter
un swarte Ogen von Herr Nemlichen sine republikanischem Bräuder lücht'te so wat
Besonderes herute, wat Herr Nemlichen so slicht geföll, dat hei ümmer dorup
bedacht was, tüschen sick un so 'n Montenegriner Brauder de oll Dam' tau
platziren. De gung ganz drist dor mang 'rümmer un säd tau Helenen, indem dat
sei up en Hümpel von smutzige, gruglich häßliche Wiwer wis'te, von de 'ne jede
eine swore Last up den Puckel slepte: »Min leiwe Dochter, wo geföllt Sei dat?
Ick glöw', wi bliwen, wat wi sünd, wir lassen uns nicht einrangiren in die
Reihe dieser Republikanerinnen;« un wendte sick an Herr Nemlichen: »Das ist
hier das sogenannte, schöne Geschlecht.« – Un as sei nu wider gungen, hadden
sei ok bald en stattlich Geleit von Snurrers un Prachers üm sick, gesunne,
starke Kirls, de blot einen ap'nen Schaden hedden, nämlich en groten Grugel vör
de Arbeit. – Sei gungen an 'ne Kirch vörbi, un Tanten Line säd: »Ich bin heute
schon in der Kirche gewesen, ich wollte Gott für unsere Rettung danken; æwer
dor bün ick schön ankamen, mine Andacht is mi von de Örgel rein wegspelt
worden. – Nun, ich habe wohl gelesen, daß der König David auf Psalter und
Geigen gespielt hat, und daß er in einem leinenen Leibrock vor der Bundeslade
getanzt hat; æwer en Schottschen ward hei doch woll nich spelt un danzt hewwen,
un dit, min leiw' Dochter, was en würklichen Schottschen, de de Örgel
anstimmte. Ich mußte aus der Kirche hinaus, ich konnte es nicht aushalten.«

Tauletzt kemen sei denn nu wedder tau dat Flag, von wo sei utgahn wiren, tau
dat Wirthshus, wat vör dat Dur von Ragusa lagg; sei segen ok de Städ', wo
Mutter vördem mit den Herrn Baron seten hadd; æwer Mutter was nich mihr dor, un
de Herr Baron ok nich. – Mutter hadd bi Weg' lang ehren Anton upgawelt un was
mit em ut jichtens einen verdreitlichen, æwer gewiß vernünftigen Grund nah
Gravoso un von dor up dat Schipp taurügg führt. – Paul hadd ok mit süllt, was
æwer tau sinen Glücke nich tau finnen, un dit was sihr natürlich; hei gung
Muttern wegen sin Dag'bauk ut den Weg' un satt ogenblicklich baben in so 'n
utländschen Plantanenbom – dit was em nämlich ganz wat Nig's, hei hadd in so
'ne Ort noch nich seten – hadd sick de Tasch vull lütte Stein' un Muscheln 
steken un smet nu ümmer dormit nah Jochen Klæhnen, de mit den Puckel an den Bom
stunn un sick nu des Dods verwunnern ded, wo de Wind von desen utlännischen Bom
Muscheln schüdden künn. – Oll Vatter Jahn was ok nah Gravoso taurügg gahn un
hadd unnerwegs de Bekanntschaft von einen ollen Schippskaptain makt, de gaud
dütsch sprok un sick in einen wunderschönen Goren in Gravoso tau Rauh sett't
hadd; un as Helene mit Tanten Line un Herr Nemlichen an desen Goren vörbi gung,
kamm oll Unkel Jahn dor herute mit en por wunderschöne Rosenstrüz: »Da, Tanten
Lining, Sei krigen de witten, un Du, min leiw' Lening, Du kriggst de roden!« –
Herr Nemlich kreg nicks, hadd æwer all vel tau vel Schönes kregen, un as hei
nahsten vören wedder up dat Deck satt, gung em doræwer en wunderbores Licht up.
– Ja, dat lücht'te em hell un klor in de Ogen: Helene was in em verleiwt. –
Worüm . . . .? – un hei frog jede enzelne Well, de an de Schipp späulte, un hei
frog de ganze Landschaft rings herüm un jeden enzelnen Bom, de dorin stunn –
worüm hadd sei süs de Herrn Baron verlaten un em sick tau de Begleitung
uterwählt? – Worüm hadd sei so deipsinnig in Gedanken dor stahn, as hei sine
Ansichten æwer de meckelnbörgsche Republik utspunn? – Worüm hadd sei so weik un
warm tau em spraken? – Wat hadd sei nah sinen Vader un nah sine Mutter tau
fragen, wenn sei nich anners blot weiten wull, in wat för 'ne Fründschaft sei
dörch de Frigeratschon 'rinne kem'? – Worüm hadd sei ümmer, as de oll Dam' so
'n beten spitz gegen em würd, fründliche Anred' an em hollen? – Worüm? worüm?
worüm? – Un dese ›Worüms‹, de sett'ten sick so fast bi em, as wiren 't Zwiweln
un Kohl, de hei den Middag eten hadd. – Hei kek wid æwer de schöne Landschaft
weg, un dor hinnen bugte sick 'ne schöne Paleh up, un hei stunn dorin mit
Helene up en hogen Balkan:: ›Dies Alles ist mir unterthänig.‹ – –

Ach, de arme Munde! – Sei satt in desen Ogenblick in de Kösterkæk tau
Groten-Barkow un schrapte Räuben tau 't Abendbrod un kek up ehren leiwen Vader
sinen Swinkaben, un wenn sei achter desen wat Schönes tau Höcht stigen sach,
denn was 't de Hülpslihrerstäd' tau Zwiebelsdörp.

Kapittel 11.

Wo de Herr Baron mit enmal en groten Grugel vör 't Water kriggt. – Anton köfft
Helene von em fri. – Unkel Bors makt en grot Geschäft in Fettossen. – De Herr
Baron fangt an den helligen Dag an tau späuken. – Woans Fru Groterjahnen ehre
Rach an ehren Anton utlett un sick dorbi en Snuppen halt. – Worüm Anton bi den
Baron sin Spel-Spill mit sick sülwst in Twispalt kümmt un Unkel Bors em dorin
nahfolgt. – De oll Jahn markt Müs', un sin Jochen stellt Unkel Borßen for
Paulen as Ogenspeigel up. – Worüm de Herr Wilhelm August Schwofel den Titel
›Kommerzienrath‹ woll verdeint hett.

Den drüdden Dag süll denn nu de Reis' wider gahn, æwer vele von de leiwen
Reisenden hadden einen stillen Grugel vör Wind un Water kregen un wiren
ogenschinlich mit dese Inrichtung von unsen Herrgott man slicht taufreden. –
Vör Allen was de Herr Baron von Unkenstein slicht dorup tau spreken; hei wull
nich mihr mit un säd unsen ollen, gauden Anton dat, hei säd, as hei man von den
östreichschen Herrn Leutnant Grafen von Zittmannsdörp hürt hadd, den hei sihr
gaud ut früheren Verhältnissen kennte, as hei sick dunntaumalen einige Johren
in Wien uphollen hadd, un de noch en ollen Dutzbrauder von em wir, so güng kein
Iserbahn un kein Post von Ragusa nah Triest; hei müßte nu frilich tau Water
wedder taurügg, æwer kein teihn Pird' treckten em up dit Unglücksschipp wedder
'ruppe; hei wull in Ragusa bliwen bet tau de gaude Johrestid un denn sin Lewen
wagen. Uns' oll, ihrliche Anton was sine Fru gegenæwer man einfoltig tau
taxiren; æwer annere Lüd' gegenæwer was hei hellschen plitsch, hei sach denn un
ok glik in, dit wir 'ne schöne Gelegenheit, üm Helene ehrentwillen den Baron
los tau warden, un achter Mutter ehren Rüggen sinen Willen dörchtausetten un
ehr en Schäw' tau riten, denn wenn hei ok nich wull, dat Jahnen sin Korl sine
Dochter hewwen süll, so süll de Baron sei ok nich hewwen. Hei wull woll, dat
sine Dochter en Eddelmann kreg', æwer desen nich, denn de höll dat tau stiw mit
Muttern, un em let hei linksch liggen un behandelte em nich as taukünftigen
Vater, so dat hei vörutsach, hei würd ok bi den as föftes Rad mit lopen möten.
– Hei säd also: dat wir recht! un hei sülwst, Anton, würd ok dorbliwen, wenn
hei man künn, so æwer, as de Has' lep, müßte hei sin Lewen up de Wag' leggen un
sick för sin Fomili opfern, denn sin Fru blew' nich taurügg, sei hadd en tau
hochwogenden Geist. – Ja, säd de Baron, dat wir so wid All recht schön, æwer
hei wir dor nich up inricht't, hei hadd dat Geld för de Fort jo betahlt, un dat
wir jo nu verluren; hei hadd woll noch extra Geld, æwer dat reckte nich för so
'n langen Upentholt, hei wir also in 'ne ogenblickliche Verlegenheit, wat Anton
em nich so'n föftig Luggerdur vörscheiten künn? – Na, Anton hadd doch schir mit
en Dummbüdel kloppt sin müßt, wenn hei dese Sak nich richtig befunnen un nich
wüßt hadd, dat en Baron, wenn hei jung is, sick nich velmals in 'ne
ogenblickliche Verlegenheit befinnen süll, dat heit blot in 'ne ogenblickliche,
un dat dit en natürlichen Taustand wir, ok dat dese Ort nich anners as mit
Luggerdurs reken künn. – Dortau kamm nu noch, dat hei würklich sine leiwe
Helene vör de Baron wohren wull; hei hadd nu vörher all ›a‹ seggt, hei säd nu
also ok ›b‹, gung hen un halte de föftig Luggerdur; de Baron schrew em 'ne
Schuldverschriwung up Ihrenwurt, un somit was de Geschicht gaud.

De Herr Baron gung nu up 't Schipp un wull dor blot noch sine Saken afhalen. As
hei bi dit Geschäft an de Häunerkasten vörbi gung, satt Unkel Bors dor grad' un
fauderte de Häuner, denn dit nützliche Geschäft hadd hei æwernamen, hadd ok
sine Tid to Ragusa gaud dortau anwennt, frischen Vörrath von dit lütt Veih 
inköpen tau helpen, un nu plegte hei sine Leiwlinge. –

Unkel Bors satt in deipen Gedanken; mit en Mal fäuhlte hei 'ne Hand up sine
Schuller, hei kek tau Höchten, de Herr Baron, mit den hei in Antonen sine
Gesellschaft all öfter spraken hadd, stunn – baff! – vör em. – Wenn den
Minschen up en Sturz so wat vör Ogen kümmt, denn süht hei de Sak tau 'm 
pricksten un genausten, nahsten kann Einer noch so vel kiken, von de ein' Sid
un von de anner Sid, de Sak ward em ümmer schämeriger vör de Ogen, je länger
hei kickt, de irste Anblick gaww em dat Bild un düdlichsten. – So gung dat
Unkel Borßen ok in desen Ogenblick: hei sprung pil in Enn' un rep: »Dat Di der
Deuwel – Ick möt Sei vördem all mal seihn hewwen. – Sünd Sei mal up den 
Kramermark tau Kræplin west?« – »»Nein.«« – »Oder tau Nigen-Bukow?« – »»Nein.««
– »Oder tau Dobberan?« – »»Das könnte möglich sein, ich bin wenigstens oft in
Dobberan gewesen, vorzüglich zur Zeit des Pferderennens. – Wissen S'«« – dit
Wurt hadd hei sick all von en östreichschen Grafen, de mit up dat Schipp was, 
anwennt – »»ich hatte damals die beiden Güter Groß- und Klein-Zapelow. – Famose
Güter – sehr gut; aber nicht gelegen, keine Jagd; verkauft – 450,000 Thaler.
Bei Schwerin wieder ankaufen, steh schon im Handel, erwarte alle Augenblick den
Zuschlag.«« – »Wahrhaftig! – Süh, nu kik mal Einer!« rep Unkel Bors, »ick bün
ok ut Swerin, ick heww dor drei Sæhns wahnen, einen Slachter un en Seepenseider
un en Kopmann,« un nu schot em 'ne Spekulatschon dörch den Kopp; denn so kort
hei ok man von Liw' was, sine Gedanken wiren lang un wid vörutsichtlich in de
Taukunft. – »Herr Baron,« säd hei un halte 'ne Breiw'tasch tau 'm Vörschin, de 
butwennig recht schön fett von Talg un Seep un inwennig recht schön fett von
Poppirgeld was, un grawwelte dor en por Korten herute, »seihn S' hir! dit is
min Adolf, min Jüngst, den ick nu min Geschäft æwergewen heww, bi den kænen Sei
Ehre Seep un Ehre Lichter krigen, un dit is min Birnhard, min Kopmann, hett
Allens, schir Allens: Zucker un Koffe un Zyrob un Hiring – schir Allens! Un dit
is min Slachter, min Zamel kann Sei de Fettossen afköpen un de Swin', köfft ok 
Hamel wenn sei gaud sünd.« – »»Ja, wissen S',«« fung de Herr Baron an, denn hei
hadd den Meckelnbörger ganz afströpt un den Oestreicher antreckt, denn sünst
hadd hei, as Unkel Bors, sine Rede mit ›Seihn S'‹ anfangen müßt, »»wissen S',
mein Leben nicht exponiren, kurze Bekanntschaft leider abbrechen, hier bleiben,
in diesem Loch, Ragusa, die gute Jahreszeit abwarten. Fatale Geschichte!
Wechsel auf Konstantinopel, augenblickliche, häßliche Verlegenheit,«« un dorbi 
rew hei sick de Hor vörn up den Kopp, as günnte hei de por ollen Wörm, de dor
noch kümmerlich wussen, nich mal de Städ'. – »Ja, seihn S', Herr Baron 't is en
fatal Stück, wenn Ein' dat lütt Geld knapp ward; 't is mi ok oft so gahn,« säd
Unkel Bors un stek sin Breiw'tasch bi Sid. – »»Wissen S',«« fung de Baron
wedder an un redte nu ganz vernünftig as en annern Minsch – Geschäftssaken 
ledden den Minschen ümmer in de Läus' von dat gewöhnliche Lewen taurügg –
»»vielleicht könnten wir schon jetzt unsere Geschäftsbeziehungen beginnen,
vielleicht könnten Sie mir einen kleinen Vorschuß von ein paar hundert Thalern
machen; wir könnten ja später, wenn Ihr Sohn die Ochsen kauft, wieder
zurückrechnen.«« – »Ja, seihn S', Herr Baron,« säd Unkel Bors un knöpte sick
vörn den Rock tau, denn hei was en vörsichtigen Geschäftsmann, »dat wir woll
so, æwer je dennoch – Dunnerwetter! – ick möt Se vördem doch all mal seihn
hewwen.« – »»Möglich,«« säd de Baron, langte in de Tasch un let Antonen sine
föftig Luggerdur so verluren dörch de Fingern lopen, »»Sie scheinen keine Lust
zu dem Geschäfte zu haben, wissen S', ich komme am Ende hiermit auch aus. –
Empfehle mich Ihnen.«« – »Halt! Stopp!« rep Unkel Bors; denn hei was woll en
vörsichtigen, æwer, as ick all seggt heww, ok en vörutsichtlichen
Geschäftsmann, un as hei nu sach, dat de Baron doch Geld hadd un kein Snurrer
was, un bedachte, dat hei eigentlich doch en ollen Bekannten von em was, ok dat
sin Herr Sæhn Zamel mal en grotes Ossengeschäft mit em maken künn, dunn höll
hei dat för 'ne Dummheit von sick un för 'ne Sünn' gegen sinen Sæhn Zamel, wenn
hei nich den Herrn Baron mit en por hunnert Daler an sine Fomili ankedte. »Hir
sünd sei,« säd hei un halte de fette Breiw'tasch wedder 'rute; »æwer en lütten 
Wessel, wenn ick bidden darw.« – De was denn nu bald schrewen, un de Baron namm
en rechten trurigen Afschid von em; un hei sett'te sick wedder vör den
Häunerkasten un kek stiw herinner, un vör sine vörutsichtlichen Ogen würden de
ollen lütten, hochbeinigen, magern Kreturen, de dorin seten, ümmer gröter un
fetter, bet sei tauletzt tau idel Fettossen würden, un Herr Sæhn Zamel drew
dormit nah Swerin herinner un hängte einen nah den annern an den Haken un slog
dat gele Talg von binnen nah buten 'rute, dat de Lüd' doch segen, wat passiren
ded; un Herr Sæhn Adolf smörte un bradte mang dat Talg 'rümmer, as 'ne fette 
Gaus üm Martini ut; un Herr Sæhn Birnhard schickte ümmertau, ümmertau Zucker un
Koffe un Hiringstunnen nah den Herrn Baron sin Gaud 'rute, ok Spiretus, wenn 't
verlangt würd; un hei sülwst reis'te denn 'rute nah den Herrn Baron un halte
ümmertau, ümmertau vel Geld, denn de Geldsaken von de drei Geschäften hadd hei
sick för sin Part vörbehollen. – 'T geiht doch nicks æwer so 'ne rechte
Vorfreud'! – –

De Bombay dampte ut den Haven von Gravoso 'rute; Fru Jeannette stunn mit Helene
hinner dat Stüerrad, un Helene kek nah de wille Küst un nah de düster-swarten
Barg', de sick dor achter in de Firn' tau Höchten smeten un dachte an de
willen, stolzen Gesellen, de dor ehr Wesen hadden, un de Ogen würden ehr fucht,
sei wüßt nich worüm; æwer en Hart, wat vull Leiw' is, is licht rührt, un wenn
sei ok keine Seel missen süll, de ehr dor leiw worden was, so was ehr de Gegend
doch leiw worden, un dat mag jo woll för en warmes Hart naug sin. – Nich wid
dorvon stunn de oll Jahn mit Tanten Line; hei kek ok nah de Küst 'ræwer, in
irnsten Gedanken, hei dachte ok an den ollen Einsiedler von Schippskaptain, wo
de so still vergnäugt in sinen schönen Goren seten hadd, un hei makte sick en
Glikniß tüschen den un tüschen sick un süfzte deip up. Ja, so hadd hei sick in
de besten Stunn'n sine Taukunft dacht un sin Öller, dat Hus un den Goren hadd
hei jo ok; æwer . . . . Ach, wenn hei so afsluten künn mit dat, wat eins west
was, æwer . . . . – Tanten Line sach, dat hei sick mit swore Gedanken slog, sei
dreihte em üm un wis'te nah vören: »Nun fahren wir nach Korfu;« un nu vertellte
sei von de schöne Insel, un dat verleden Johr de junge Kaiserin von Oestreich
dor wahnt un sick Gesundheit halt hadd, un vertellte von de ollen, grichschen
un venetianischen Tiden un bröcht em up annere Gedanken. – Un nu gung Anton mit
Herr Nemlichen un Paulen an ehr vörbi, un Paul lep up den ollen Jahn tau un säd
em gu'n Dag, un Herr Nemlich kek Antonen an, wat hei woll grüßen ded, denn wull
hei ok, un Anton was in Verlegenheit, wat hei süll, oder wat hei nich süll, un
slog en Middelweg in: hei fot an den Haut, treckte em æwer nich, hei kek Jahnen
an un säd tau Tanten Line: »Jetzt fahren wir weiter, mein Fräulein.« – »»Ja,««
was de Antwurt, »»dat marken wi nahgradens ok, Herr Groterjahn.«« – Un Anton
säd: »Poll, komm! Mutter wartet auf uns.« – Dit säd hei sihr lud', dormit dat
Mutter dat ok hüren süll. – Mutter hürte dat nu woll; æwer sei hadd ok den
halwen Gruß von Antonen seihn, un sei frog em sihr spitz, as hei an ehr 'ranner
kamm: sörre wecker Tid hei denn mit den olle Jahn up den Grüßkummang stünn. –
Anton hadd sick hir nu schön verdeffendiren künnt: Grüßen wir 'ne blote
Höflichkeit, de wider nicks tau bedüden hadd, un sin Gruß hadd blot de olle
Dam' gullen, un wat hei sünst nich noch för klauke Inwennungen hadd maken
kunnt, æwer hei versmadte jedweder Utflücht, hei hadd en tau schöne Trumpf in
de Hand, un hei spelte em sine leiwe Jeannette grad' in 't Gesicht: »der Herr
Baron von Unkenstein läßt sich Euch bestens empfehlen; er ist in Ragusa
geblieben.« – »»Wat?«« oder beter »»Wie? Wo? Wen? Was?«« dese Fragen, de min
oll Fründ, de Timmermeister Penkun an Jedwereinen bi jedwereine Gelegenheit
richten deiht, schoten dörch Fru Groterjahnen ehren Kopp, ehr sackten de Hänn'
an den Liw' hendal, un sei sülwst sackte up den Feldstaul dal, as wir sei en 
Klackeierkauken, den de Kæksch hadd in de Asch fallen laten. All ehre Pött
wiren intwei, Allens, was sei dese Dag' æwer planisirt hadd, was in Ragusa
hacken blewen, un blot den trurigen Trost hadd sei, dat sei mit ehre frühern
Ansichten æwer de Falschheit un Slichtigkeit von de Mannslüd' in den Rechten
wir. – Up Helene makte de Nahricht en ganz annern Indruck, un – Schad', dat wi
't seggen möten – sei wis'te för 'n gebildetes, junges Mäten sihr wenig
Gefäuhl, denn, stats mit ehre leiwe Mutter in de Trurigkeit Weddbahn tau jagen,
fung sei an, in utgelatene Lustigkeit mit Herr Nemlichen ehren Spaß tau 
bedriwen, so dat Herr Nemlich gor nich wüßt, wo em geschach, æwer doch dat
selige Gefäuhl hadd, de glücklichste Ogenblick in sinen ganzen Lewen wir dese,
wo mit em Spaß drewen würd. – Anton stunn dorbi as brave Vader, æwer as slichte
Ehmann un slichte Christ, denn hei hægte sick nich allein æwer de Freud' von
sine Dochter, hei hægte sick ok æwer de Weihdag' von sine Gemahlin. –

För gewöhnlich hett uns' Herrgott æwer de Raud' all in de Hand, wenn hei so 'ne
openbore Niederträchtigkeit süht, as Anton hir begung, un den Herrn
Gaudsbesitter süll 't denn ok nich schenkt warden. – As sin Hægen so recht in
't Bläuhen stunn, un so'n rechtes, fettes Lachen üm sinen Mund un ut de 
tasamgeknepenen Ogen spelte, was dat mit enmal, as hadd em Einer dat fette
Lachen mit en Swamm von de Mund wischt, un de lütten Ogen würden grot un ümmer
gröter, bet tauletzt so vel Witts in 't Og' was, as wiren sei ut Eierschell
makt, un en Grugel schudderte em dörch de Knaken. Un hei hadd woll gauden Grund
dortau: dor kamm wat de Kajütentrepp tau Höcht, Stuf' för Stuf' schot dat
länger un düdlicher em in de Ogen un up dat Deck herupper, bet de ganze Baron
von Unkenstein lewenslänglich mit sinen natürlichen Liw' un sinen natürlichen 
Kniper in de Ogen dor stunn, un nu anfung, an den hellichten Dag' mang so vele
Minschen un up de apenbore See herümtauspäuken un grad' up sine Gesellschaft
los tau gahn. – Knapp würd Mutter dat Gespenst gewohr, as sei ok up un up em
los sprang: »Mein Gott, Herr Baron, wo kommen Sie her?« – »»Gar nicht fort
gewesen.«« – »Ich meine,« un hir smet sei Antonen einen schrecklichen Blick
tau, »Sie wollten in Ragusa bleiben.« – »»Bloße Idee – aufgegeben –
liebenswürdig Gesellschaft nicht verlassen«« – hir kreg Mutter un Helene en
Diner; Anton un Herr Nemlich nich. – Anton was nu up den Feldstaul dalsackt un
satt nu dor as Klackeierkauken Nummer twei; de Baron gung up em tau, gaww em de
Hand un drückte sei em recht bieder – Anton dachte: recht frech – as müßte hei
em æwertügen, dat hei von Fleisch un Bein wir. Helene hadd sick rasch fat't,
sei grüßte den jungen Herrn sihr von Firn', gung up Herr Nemlichen tau un 
födderte em up, mit ehr up dat Vörschipp tau gahn un – weiß Gott! – Herr
Nemlich ded 't un ded 't girn. –

Nu hadd Mutter denn so vel tau seggen un tau fragen, ehr Klapper- un 
Plapper-Mæhl hadd so vel Aewerwater kregen, dat sei för 't Irste an Antonen
sine irnstliche Bestrafung wegen den Schreck, den hei ehr injagt hadd, noch
nich denken kunn, un de olle gaude Gaudsbesitter hadd nu 'ne recht rauhige
Stunn' fiern kunnt, wenn em drei Fragen nich ümmer as Bremsen üm den Kopp summt
hadden: wat ward nu ut min Lening? Wat de verfluchte Kirl min föftig Luggerdur
woll in de Tasch hett? Un wat de verfluchte Kirl de föftig Luggerdur mi nu woll
wedder gewen ward? –

Vörn bi den Häunerkasten satt ok Ein, de sick dat Späuk sihr genau betrachten
ded, hei bögte sick bald rechtsch un kek so dörch, un hei bögte sick bald
linksch un kek so dörch, un as Helene an em vörbigung, frog hei: »Lening, is
dat würklich de Baron, de mit Hanning dor reden deiht?« – »»Ja, Onkel«« – Dunn
dreihte sick Unkel Bors ratsch üm un kek wedder de ollen hochbeinigen Häuner in
den Kasten an un säd vör sick: »Schöne, fette Ossen sünd dat! – Wenn de Jungs
dit Stück nu so tau weiten krigen, sei nemen mi jo de Geldgeschäften af. – Man
jo nicks seggen, süs lachen mi noch de Häuner ut, un all de Lumpen up dat ganze
Schipp warden kamen un willen Water ut minen dummen Sot dragen. – Aewer so dumm
bün 'ck doch nich, dat ick hir kein Müs' marken süll. – Wat? hei will in Ragusa
bliwen un brukt Geld dortau, un nu is hei hir? – Na, täuw!« – –

Korfu kamm in Sicht. De Insel lagg dor, schön as en italjensches Gedicht von
Goethe, æwer up Löschpoppir drückt, denn æwer ehr legen grise Newelwulken, un
as de Gesellschaft an 't Land steg, dunn was Quatsch unnen un Quatsch baben, un
so 'n schönen dreidrähtigen Regen fisselte kunterbirlich up ehr dal. – Anton
wull ümkihren oder tau 'm wenigsten ankihren un säd, wenn hei dat wull un sick 
dörchregen laten wull, denn hadd hei nah Groten-Barkow gahn un sick bi 'n 
Meßwagen henstellen kunnt, denn dor würden s' woll up Stunns bi 't Meßführen
sin. – Aewer, grad' as wenn sine leiwe Fru ordentlich dorup lurt hadd, nu brok
dat Gewitter æwer em los; dat slichte Weder, de Ümstand, dat de Herr Baron nich
mit an 't Land hadd wullt, un dat Poll mal wedder ahn Erlaubniß sine eigenen
Gäng' besorgen ded, hadden sei in den richtigen Verfat sett't, üm Antonen dat
düdlich tau maken, dat sei em noch ümmer an den Strick hadd. – Hei kreg nu tau
weiten, wo rücksichtslos sin Bedragen west was, as hei ehr den Afgang von den
Baron anzeigt hadd, sei säd 't em grad' in 't Gesicht, sei wir de Meinung, hei
hadd ehr dat derowegen so unverbläumt vör den Kopp seggt, dat sei sick tau 'm
Dod' verfiren süll, un nu müßt Anton denn mit, Barg' up un Barg' dal, dörch
Dick un dörch Dünn. – Hir künn nu Einer glöwen, dese Strapazen wiren gegen
Muttern ehre Natur west, sei wir man weiklich; ja, dat was sei sünst ok, æwer
wo dat up ehr Regiment ankamm, dor was sei 'ne Jungfru von Orleans un 'ne
Brunhild un 'ne Chriemhild in eine Person, denn schonte sei ehren armen,
gebrecklichen Körper nich un nich Strümp un Schauh un Unnerrock. – Vörwarts
gung sei, Helene an ehre Sid; Anton, mit den Strick üm de Hürn' folgte, un
achter den tüffelte Herr Nemlich her, den Rockkragen in de Höcht slagen, denn
hei hadd keinen Regenschirm, un verhürte sick den lütten Cannabich: »Korfu,
Insel, früher Korkyra, ehmals auch Drepane genannt, der Küste von Epirus
gegenüber; Viele halten sie auch für das Land der Phäaken, von denen Homer sagt
– von denen Homer sagt – Homer sagt.« – Wider kamm hei nich, denn Herr Gumpert
kamm ehr entgegen un Anton brummte em an: »»Na, wie ist's denn de oben auf das
alte Sloß?«« – »Schauderhaft!« antwurt'te Herr Gumpert un gung wider. – Annere
von de Gesellschaft, de taurügg up 't Schipp gungen, kemen ehr entgegen mit de
Nahricht, 't wir dor baben gor nich dörch tau kamen, nicks rührte Muttern –
vörwarts! – Paul, natürlich mit Jochen Klæhnen, kamm ansprungen mit en groten 
Struz vull natte Blaumen un drückte sei sine leiwe Swester in de Hand,
wohrschinlich dormit dat sei doch en Grund hadd, sick en Por nige Hanschen 
köpen tau kænen: »»Da, Lening!«« – Hei würd von Muttern arretirt, un wenn
Jochen Klæhn ok noch so winken un plinken ded, 't hulp nich, 't gung nich. – De
oll Jahn un Tanten Line kemen ok taurügg, un Tanten Line wadte up Fru
Groterjahnen los: »Min leiwe Dochter, kihren S' üm! Es ist nicht
durchzukommen.« – »»Ja, Mutter,«« säd Helene, »»laß uns umkehren, Du kannst
Dich auf den Tod erkälten.«« – »Hella, mein Kind, Du kommst mit!« – »»Ick kihr
üm,«« säd Anton plattdütsch un steinpöttig, »»ick will den Deuwel un mi Snuppen
un Hausten halen; ick ward so all en por Gläs' Krock drinken möten, wenn 'ck up
't Schipp kam;«« un dormit dreihte hei üm: »»Paulus komm!«« Dor hung hei hen
mit Paulen, Herr Nemlich gung achter Helene her. – Mutter bewerte vör Frost un
vör Arger; æwer dennoch – vörwarts! – bet sei bet an de Enkel in den Leim stunn
un sick gewen müßt. – ›Mit uns'rer Macht ist nichts gethan!‹ hadd de lütte,
thüringsche Kopmann woll seggt. –

As sei sick tau 'm Taurüggweg bequemen müßt, hadd sei noch dat Vergnäugen,
Antonen in den schönsten Freden mit den ollen Jahn un de olle Dam' vörupgahn
tau seihn. – Oh Anton! Anton! du büst en Aftrünniger, du lettst din beteres 
Deil in den Stich; wat nich deilt warden darf, hest du deilt; du büst doran
Schuld, dat dine leiwe Fru von nu an – so tau seggen – up einen Bein dörch de
Welt hinken möt! – –

As Mutter up dat Schipp kamm, müßte sei sick in ehre Schachtel von Koje wedder
inpacken laten; ehre Nerven spektakelten nich slicht in ehren armen Liw'
herümmer, un en Snuppen treckte langsam un seker, as en allgemeinen Landregen,
an ehre Gesundheitshewen tau Höchten. Helene was sorgsam üm ehr 'rümme; æwer
Anton kümmerte sick gor nich üm sine Fru. – Na, wi willen nich tau hart æwer
Antonen afurtheln; as hei up dat Schipp taurügg kamm, was em wat passirt, wat
ok woll jeden Minschen alle annern Gedanken ut den Kopp slagen würd. –

As hei unnen in de Kajüt kamm, satt dor 'ne nüdliche Gesellschaft, de sick
wegen dat Regenweder un de Langewil' mit en lütten einfoltig Spel-Spill von
Rechtsch un Linksch de Tid verdriwen ded. – De Baron hadd Bank upleggt, un vör
em lagg allerlei lütt Geld, un en lütten Stapel von Luggerdurs stunn patzig 
dormang. – »Dat sünd min föftig Luggerdurs,« säd Anton vör sick hen, süfzte
deip up un kek mit en rechten hartlichen Sluck deip in sin Glas Krock herin. –
»Wer hält?« – »»Ich halte die Hälfte.«« – »Ich halte das Ganze.« – »»Aß
gewinnt, Sieben verliert.«« – So gung dat nu an den Disch herümmer, ümmer de
Reih nah. – Nu kamm 't an Antonen. »Herr Groterjahn, halten Sie?« frog de Baron
ganz frech. – »»Ich spiele nicht,«« säd Anton trotzig. Hei hadd den Dag æwer
all so vele Schanddahten gegen sine Fru utäuwt, dat hei nu ok nich noch sick
gegen sine Kinner un ehr taukünftiges Vermægen versünnigen wull. Dat was hei
ehr schüllig, un hei kek leiwerst tau. Aewer ok dese unschüllige Unnerhollung
süll em tau 'ne Pin warden. – Jeder ordentliche Taukiker bi 'n Spill nimmt, ahn
dat hei sick dor wat bi denkt, sine Parti gegen oder vör den einen un den
annern Speler. – Anton hadd allen Grund gegen den frechen Kirl von Baron tau
wünschen, æwer de Luggerdurs, de up 't Spill stunnen, wiren nu wedder sin; wat
süll hei nu in so 'ne Verlegenheit dauhn? So drad' hei sick för sin eigen Geld
intressirte, gaww hei sick tau 'ne heimliche Rüggstärkung för den infamen Kirl
her, un stimmte hei in sine Seel gegen desen, denn smet hei – so tau seggen –
sin eigenen schönen Luggerdurs up de Strat. – Na, alltaulang süll dese
abscheuliche Pin nu nich duren, uns' Herrgott brukte en Inseihn un makte de Sak
kort af: den gauden Anton sine Luggerdurs gungen af as de warmen Semmel, de
letzten por Plüggen händigte sick en Graf ut Böhmen in, un Antonen sine Rach
was stillt, was æwer 'n beten dür mit föftig Luggerdur betahlt. – Aewer nu kik
mal Einer; de ßackermentsche Kirl, de Baron, halt ut sin Taschenbauk twei
Hunnertdalerschins 'rute. – Süh, dacht Anton, de Racker hett jo doch anner
Geld, hei kann di am Enn' doch noch betahlen. –

Achter den Baron sinen Staul stunn Unkel Bors un spelte ok den Taukiker. – So
lang' dat üm de Luggerdurs gung, was hei ganz taufreden, ja hei freute sick
ordentlich, denn de noble, glikgültige Ort un Wis', mit de de Herr Baron sin
Geld verlur, güllen em för den besten Bewis, dat hei 't mit en riken Mann tau
dauhn hadd; æwer as nu sine beiden Hunnertdalerschins tau Platz kemen, kamm hei
in de sülwige Lag', in de Anton eben west was; un de Baron, grad' as wenn hei
sick dorup prekavirte, de beiden ollen Gesellen up ehre eigenen Gerichte tau 
nödigen, frog em ok ganz frech: »Mein Herr – äh – äh« – so 'n vörnehmen Baron
kann de Namen nich recht behollen – »wollen Sie halten?« – Dat de Mann, de noch
vör korten so vertrulich mit em west was, dat hei em anpumpt un dat grote
Fettossen-Geschäft mit em makt hadd, nu sinen Namen nich mal wüßt un em ›äh –
äh‹ näumt hadd un nu sine beiden schönen, sur verdeinten Hunnertdalerschins so
lichtsinnig up de Wahl läd, müßte em doch argern, un hei säd: »»Dank velmal!
Von allen Gerichten möt en nich eten. – Ick ward doch nich min eigen Geld
hollen!«« – Dit Letzte brummte he so halw vör sick hen, un dormit dreihte hei
sick üm un gung af. –

Keiner hadd up den ollen Unkel sine Reden Obacht gewen; mæglich, dat s' ok
Keiner mal hürt hadd, blot Einer hadd tau dicht bi em stahn, as dat hei dat
Brummen von den Ollen hadd æwerhüren künnt, dat was de oll Jahn; un as Unkel
furt gung, gung hei em nah un frog em: »Seggen S' mal, Herr Bors, wat wullen
Sei mit ›dat eigen Geld hollen‹ seggen?« – »»Oh,«« säd Unkel verdreitlich, as
hadd em Einer up den Tehnen peddt; æwer mit ein Mal würd hei falsch, as hadd de
em ok grad' up de Likdürn' drapen, un rep: »»Un is dat nich schändlich, Herr
Jahn? – Sei weiten ok, wat sur verdeintes Geld heit, un min is sur verdeint, un
so 'n Bengel, so 'n Baron, de smitt dormit 'rümmer, as hadd ick 't up de Strat
funnen?«« – »Na, hewwen Sei em denn dat leihnt?« – »»Wat wull ick nich? – Sei
kann ick dat woll seggen, Sei hewwen ok Jungs, Sei warden 't nich an mine drei
vertellen, denn Sei weiten, dat wi den Respekt bruken.«« – »Na, kennen Sei denn
den Baron?« – »»Kennen? – Wat wull 'ck em nich kennen! – Ick heww 'n grad' nich
ut de Döp böhrt, æwer hei is jo ümmer üm min Swesterdochter Hanning so klew'an,
as de Flisen an de Flaumen, un de ward sick mit en unbekannten Minschen nich
afgewen, denn sei was jo all in de Weig' so klauk, dat uns' Herrgott sülwst
sick doræwer wunnern möt, dat sei æwerall grot worden is. – Un denn hett hei jo
de groten Gäuder in de Dobberaner Gegend verköfft un will sick jo nu in de
Sweriner wedder anköpen, un an minen Slachter-Sæhn Zamel will hei jo all sine
Fettossen verhandeln, un up dat Geschäft hen heww ick em jo de twei Hunnert
Daler vörschaten.«« – Hir süfzte Unkel, æwer nah desen Stotsüfzer lachte hei so
ingrimmig: »»Un de verspelt hei nu!«« – »Na, hüren S' mal, oll Fründ,« säd
Jahn, »mit de Gäuder in de Dobberaner Gegend, dat 's woll Wind, denn ick bün jo
sülwst ut de Gegend un weit von keinen Baron von Unkenstein, un mit de in de
Sweriner Gegend ward dat woll jüst so sin, dat müßten wi Landlüd' in Rostock jo
sünst weiten, denn de Gäuderhandel is bi uns jo de dägliche Unnerhollung, un so
warden denn woll Ehre Fettossen noch in den Man' 'rümmer grasen. – Ne, oll
Fründ, ick fürcht, Sei sünd vör de unrichtige Smäd' west.« – »»Gotts ein
Dunner!«« rep Unkel, »»denn gah 'ck hen un blamir den Kirl, vör de ganze
Gesellschaft!«« – »Dat laten Sei hübsch bliwen, süs warden Sei tau 'm Schaden
den Schimp noch austen.« – »»Denn gah 'ck nah minen Avkaten, de hir up dat
Schipp is.«« – »Dat dauhn Sei minentwegen.« – Un Unkel gung.

Wat de em nu Trost baden hadd, weit ick nich; ick weit man, dat nah 'ne Wil'
Unkel wedder vör den Häunerkasten satt un so stiw un sinnig dorinner kek, dat
Jochen Klæhn tau Paulen säd. »Süh, Paul, dor sitt Din Unkel Bors nu wedder
still un andächtig, as en frames Kind, un sorgt för dat lütt Veih, un deiht
Nümms wat tau Leden; dor süllst Du Di en Ogenspeigel an nemen! Aewer, stats
dessen rangst Du allentwegent 'rümmer; un kik mal, wo Din Hosen wedder utseihn!
Wenn Din Mutter dat süht, denn giwwt dat wedder wat.« – –

In de Kajüt sach 't ok man so gadlich ut, as mit Paulen sine Hosen, tau 'm
wenigsten bi weck von de Spelers, un wenn ehre Mutter dat seihn hadd, denn hadd
dat ok woll wat gewen. – De Herr Baron hadd de beiden Hunnertdalerschins
richtig an den Mann bröcht, hei was upstahn un säd, hei wull sick baben up 't
Deck de Fäut en beten verpedden – mit de Fäut meinte hei sinen Arger – de
Annern folgten em, un as sei 'ruppe kemen, segen sei em ok dor, æwer nich gahn,
ne, stahn. – Hei stunn mit den lütten, thüringschen Kopmann achter 't Stüerrad
tausam, un redte ogenschinlich so christlich un indringlich up em in, as wir
hei den lütten Herrn Kopmann sin Bichtvader un wull em dat Gewissen rühren
wegen all den lütten Profit, den de sick sin Lew'lang bi 't Inmeten un Afwägen
makt hadd. – Sin Bichtkind was æwer leider sihr tag, dat wull nich tau Gott;
denn wenn de Spazirgängers in de Nahwerschaft von de Beiden kemen, denn hürten
sei blot ümmer den lütten Kopmann seggen: »Bette, bette recht sehr; Herr Baron,
bette,« un dat wiren sine Anstalten all. – Herr Wilhelm August Schwofel was en 
æwermaten höflichen un gefälligen Mann, hei wadte in de Höflichkeit un
Gefälligkeit unbeseihns bet an de Knei herinner, æwer wider nich, hei hödd sick
verdeuwelt, dat em dat Water nich in de Hosentasch 'rinne lep, wo hei sinen
Geldbüdel d'rin hadd. –

Mi dücht, so 'n Mann, as hei, hadd den Titel ›Kommerzienrath‹ woll verdeint –
von Antonen un Unkel Borßen kann natürlich in dese Hinsichten gor kein Red'
sin. –

Kapittel 12.

Ithaka. – Weck seihn vel, un weck seihn nicks. – De oll Dam' vertellt 'ne
Geschicht. – Jochen arretirt Paulen, un Herr Nemlich höllt en Vordrag, den kein
Minsch glöwen will. – Wat de meckelnbörgische Insel Poel dat ›Land der Phäaken‹
is. – Anton schämt sick nich, sine Fru vör Ogen tau kamen, nimmt dat Bitt mang
de Tähnen un ward stüerlos. – De Herr Baron ward drister un redt sogor von
sinen erbärmlichen Harten. – Jochen Klæhn stift't Paulen tau wat Slichtes an,
weswegen denn Paul ok tau Bedd bröcht ward. – Tanten Line un de oll Jahn, un
dat irnsthaft. – Kap Matapan.

Den annern Dag führten sei an 'ne Insel vörbi, de utsach as en groten, riesigen
Reis'kuffert, de unverseihns in de See follen was, mit en hogen Deckel, von den
all de Hor afschürt wiren, un unsere beiden meckelnbörgschen Landlüd',
Groterjahn un Jahn, kemen stillswigend in Gedanken mit ehren Ansichten æwerein:
wo dat mæglich wir, dat so 'n Land in de Welt afsistiren künn, wo sick nich mal
Buck un nich mal Snuck dorup ernähren künn; æwer in de Schippsgesellschaft gung
de Red' hen un her: »Ithaka, das ist Ithaka, Ithaka.« – Allens was niglich,
Allens drängte sick an de linke Burt un kek henæwer nah de olle, nakte Insel,
as wir dor gräune Wald un gräune Wisch tau seihn, un Gorens un Feller un
frische Borns un Beken, de von de Höh' as Sülwerfaden, Fall up Fall,
herunnerstrudelten bet in de blage See. – Weck segen nicks, weck segen dit All
un noch mihr; sei segen dor schöne, herrliche Minschen wandeln in Königspracht
un Heldendracht, olle Manns in grise Weisheit un strewige Jünglings in smidige
Kraft, leiwe Frugens in Sittsamkeit un helle Jungfrugens in Rosenkräns'. – Sei
kennten sei all; en olle Dichter hadd mal von sei vertellt un warme Grüß' an
ehr junges Hart bestellt, un dunn segen sei stats de olle, dumpige Schaulstuw',
de ebenso kahl un leddig vör ehren Ogen lagg, as nu de verwunschene Insel, ok
en Bild von 'ne selige Insel un von prächtige Minschen, un dit Bild, wat sei in
ehren jungen Johren wid ut de Firn' heræwer lüchten segen, dat strahlte ehr nu
an Urt un Städ' entgegen, so warm un so hell, as wir 't de pure Würklichkeit. –

De olle, grise Dam' hürte tau de, de dit All segen, un ehre Ogen füllten sick
mit Thranen, un Helene stunn bi ehr un slog den Arm üm sei, un as de olle Dam'
dat warme Mitgefäuhl von dat junge Mäten gewohr würd, dunn föll sei ehr üm den
Hals un weinte bitterlich. Up de annere Sid stunn de Herr Baron, hadd sick de
Lorjett in dat Og' klemmt un kek sei an mit en spöttsches Lachen, wat de
Dummheit upsett't, wenn ehr wat Unverständlichs vör de Ogen kümmt. – »Kommen
Sie,« säd Helene, as sei dit Grinen sach, un treckte de olle Dam' von de Städ'
furt un leddte sei an 'ne Bänk, wo de oll Jahn in Gedanken satt; hei hürte nich
tau de, de dor d'ræben wat anners segen, as kahle Felsen un unfruchtbore Barg',
hei hadd sick d'ræwer verwunnert, wat de Lüd' doran segen, un was in sinen
Gedanken doræwer tau den Sluß kamen, up de Insel künn mægliche Wis' öltlings
mal wat passirt sin, wat de Gesellschaft so in Upregung bröchte, æwer wat? dat
was sinen Ogen verborgen. – As hei nu sine olle Fründin so ganz intwei sach,
rückte hei neger an ehr 'ranne un frog recht indringlich: »»Wat is, Tanten
Lining? – Wat is passirt, Helening?«« – »Ich weiß nicht, Onkel.« – »»Ne,«« säd
de olle Dam' un fot sick allmählich bet tausam, »»Sei weiten 't nich, min leiwe
Dochter, Sei kænen 't ok nich weiten; ick glöw', dat weit ok up Stunns kein
Minsch mihr, de dor lewt, as ick allein. – 'T is all lang' her. – De Anblick
von de Insel hett mi nich so rührt, ne! blot dat, wat mi dorbi inföll. – Ach,
ick bün en olles, unverstänniges Frugenstimmer, dat mi so wat noch un ollen
Dagen æwernemen möt! – Aber, mein lieber Herr Jahn, wir weinen ja am Grabe
unserer Freunde und Geliebten, warum sollte unser Herz nicht trauern, wenn's
all seine Hoffnungen und Wünsche für immer zur Ruhe bestattet hat? – Ne,«« rep
sei, »»nich för ümmer! – Wir glauben an ein Wiedersehen unserer Geliebten in
reinerer Gestalt, warum sollte das Herz nicht auf die Auferstehung seiner
Hoffnungen und Wünsche bauen, auch in reinerer Gestalt!«« – Helene fot sei üm
un tog sei sacht an ehr Hart un kek nu bang' æwer sei 'ræwer nah den ollen
Jahn; un sei hadd woll Recht, ängstlich tau sin, denn æwer den Ollen was bi de 
Würd' von Tanten Line sine swarte Stunn' kamen. Düster satt hei dor un kek up
ein Flag' – »Onkel Jahn,« säd Helene un reckte em ehre frie Hand hen, »das ist
ein tröstlicher Glaube.« – De Oll nickte mit den Kopp un kek vör sick hen. –
»»Dat freut mi, min leiw' Dochter, dat Sei so denken, dat Sei in Ehren jungen
Harten all so denken. – Ach, bei mir hat das länger gewährt, und es ist eine
lange Geschichte, dat heit för mi is sei lang, för annere Lüd' mag sei kort
naug wesen, un wat Besonders is sei æwerall nich. – Ja! – In meinen jungen
Jahren lebte ich auch wie manche Andere in den Tag hinein – ja, min leiwe
Dochter, ick bün ok mal jung west, und die Leute sagten, ich wäre ein recht
hübsches Mädchen. Ich hatte aber einen entfernten Verwandten, de säd dat nich
von mi, æwer ick fung em an tau jammern, dat min Lewen so in de Rappus' gahn
süll. Er war ein Philologe und bereitete sich in meiner Vaterstadt zu einem
schweren Examen vor; hei hadd keinen Ümgang, blot in min Öllernhus kamm hei,
und dann erzählte er des Abends bald von Diesem und bald von Jenem aus der
Geschichte, von dem ich nie etwas gehört hatte – denn, min leiwe Dochter, wat
lihrte dunn en junges Mäten! – Ick würd niglich, ick freute mi up den Abend,
wenn hei kamm, ick gung nich mihr in de fröhlichen Mätensgesellschaften. – Na,
eines Abends erzählte er denn von dem trojanischen Krieg und den Irrfahrten des
Odysseus und von der Treue der Penelope, er wurde immer begeisterter, seine
Augen leuchteten, un hei was en schönen Mann. – Mi würd so markwürdig tau 
Maud', un ick brok in Weinen ut, dunn stunn hei up un strakte mi æwer de Hor,
un den annern Morgen schickte hei mi de Aewersettung von Johann Heinrich Voß
von den Homer. – Un ick las un las – ach, ick heww sei woll teihn Mal lesen! –
Ach, wat dorin stunn, was so schön, un denn – sei kamm von em! – Ja, min leiw
Dochter,«« – hir drückte sei Helene an sick – »»ich verfiel in den alten
Irrthum, Güte und Mitleid für Liebe zu halten. – Mit de Tid müßt hei mi woll
wat anmarken, hei kamm nich wedder, hei schrew en korten Afschidsbreif an mine
Öllern un reis'te af, un nah einige Tid hürten wi denn ok, dat hei sick mit en
anner Mäten verspraken hadd. – Das war für mich eine Zeit der Verzweiflung, un 
swor heww ick mi dunn an unsere Herrgott versünnigt: ick kunn 't nich begripen,
ick kunn 't nich faten, dat en Hart vull reine Leiw' so allein dörch de Welt
gahn süll.«« – »Ick ok nich,« säd de oll Jahn düster vör sick hen. – »»Ich war
dem Wahnsinne nahe,«« redte Tanten Line wider, »»alle meine Gedanken drehten
sich um einen Punkt, meine Seele wurde schwindlig; dunn gaww æwer Gott in sinen
Gnaden, dat de oll Paster, bi den ick tau 'm Beden gahn was, up mi upmarksam
würd, hei kamm, hei sprok tröstliche, christliche Würd' tau mi, hei drückte mi
de Bibel in de Hand un säd, dit wir de Weg, den süll ick wandeln. – Ick ded 't,
ick las, up jede Sid stunn: ›Entsagen‹, un ümmer wedder: ›Entsagen‹! – ach, un
ick kunn 't doch nich! – In mir war Kampf und Streit, und um mich her war auch
Kampf und Streit: die Freiheitskriege waren ausgebrochen; er war auch mit gegen
den Landesfeind gezogen, un mine Angst üm em was grot; æwer ick müßt mi seggen:
hei entseggt jo doch ok, hei höllt doch ok noch wat Anners för wichtiger, as de
Leiw' un dat hüsliche Glück. – Mein Gemüth ward ruhiger, und als er nach dem
Kriege geheirathet hatte und mit seiner jungen Frau zum Besuche zu uns kam, und
diese in ihrer Schönheit und Güte mir entgegentrat, dunn, min leiw' Dochter,
müßt ick mi seggen: »de is vel beter as Du büst,« un ick gung in mine Kamer,
föll up de Knei un slog mi an de Bost un säd: »Line, Line! Wenn Du doch so 'ne
Leiw' för em hest, wo kannst Du wünschen, dat hei Di erwählt hadd?« – Un mine
leiwe Dochter, dunn hadd ick wunnen!«« – Helenen wiren bi de Vertellung von
ehre olle Fründin de Ogen fucht worden, sei hadd woll de warmsten Würd' tau de
olle Dam' reden müggt, æwer vör den Ogenblick drängte de Sorg' för den ollen
Jahn Allens taurügg; sei stunn up un treckte em von sinen Sitz tau Höcht:
»Komm, Onkel, komm auch mit!« – De Oll kek ehr starr in 't fründliche Og', hei
let sick æwer tau Höchten trecken un folgte. – »Wollen auf's Vorschiff gehen;
es sieht sich dort so schön weit hinaus, 's ist, als wenn man in glückliche
Zukunft blickt, und wenn heute die Wellen auch noch so hoch gehen, morgen
wird's besser,« un dorbi strakte sei mit ehre weike Hand ümschichtig de Backen
von de beiden Ollen, as wull sei Kinner-Led mit Mutter-Hand trösten.

As sei vörn ankemen, begegnete ehr Jochen Klæhn, de Paulen an den Kragen fat't
hadd un mit em furt slepte: »»Dat helpt Di nu All nich! Din Vater hett dat nu
einmal seggt, ick sall Di bringen, un süh, dor kümmt nu ok Din Helene.«« – »Was
soll er, Jochen?« frog Helene. – »»Je, nu seihn S' mal! Franz Nemlich sall Herr
Groterjahnen dat hir von dese olle, verwunschene Insel erklären, un dat sall
hei mit anhüren, dat hei dor nahsten Bescheid von weit, un dat will hei nich.««
– »Nein!« rep Paul un wennte sick an Helene, »was Herr Nemlich da sagen kann,
das weiß ich schon, das haben wir All schon beim Herrn Subrektor gehabt, von
Odysseussen und Telemachen und all die Andern, und da brauch ich nicht
hinzugehen.« – »»Na,«« säd Jochen un nickte Helene tau, »»süh dor! Nu hüren Sei
't! – 'T is einen gottlosen Slüngel. – Sin Vater . . . .«« – »Ja, Paul,« föll
Helene irnsthaft in, »Vater hat's nun einmal gesagt, und Du gehst gleich auf
der Stelle.« – »»Oh, Lening . . . .«« – »Nein, auf der Stelle!« dormit gung sei
af. – »»Sett Di in kein Unverlegenheit,«« säd Jochen un fot em wedder in den
Kragen, »»pariren möst Du. – Ick wull blot, Du wirst ein acht Dag' bi min
Mutter, de würd Di 't bibringen. – Wenn ick mi noch so schön in den Dörp 'rüm
driwen ded un minen Lust doran hadd, un ick sull nah Hus kamen, meinst, dat s'
mi rep? ne, sei fläut't mi blot. Denn stunn s' in de Husdör un fläut't up ehren
ollen, hollen Kuffertslætel un gnad' mi Gott, wenn 'ck nich kamm. – Nu kumm!««
un Paul folgte. – »»Süh,«« säd Jochen, »»dat Du vel kläuker büst, as Franz
Nemlich, dor strid ick gor nich gegen, æwer – Wo sädst Du noch? wo heit de
Kirl, de hir up de Insel west is?«« – »Dat was en König, de heit Odysseus.« –
»»En König? – Na, wenn hei nich mihr hatt hett, as dese Insel, denn hett hei ok
man en hellsch smallbackt Regiment führt. – Ne, Barlin, dat 's för 'n König
doch en annern Snack! Un denn so 'n karjosen Nam'! – Ick glöw' nich, dat Franz
Nemlich sick so 'n bunten Namen utdenken kann; æwer Di will 'ck wat seggen,
süh, nu kannst Du Di Din Dag'bauk alleine schriwen, ick help Di nich mihr, denn
Du büst mi denn doch tau klauk. – Hir!«« rep hei, as sei an Vatern 'ranne
kemen, »»hir, Herr Groterjahn, is de Vagel! Hei wull nich recht, un wenn sin
Helene nich . . . .«« – »Ja, Vater,« foll Paul in, »aber das weiß ich ja schon
All.« – »»Paulus,«« säd Herr Groterjahn irnsthaft, »»wenn ich – ich selbst in
meinen alten Tagen mich belernen lasse, so wirst Du doch woll auch zuhören
können? Der Mensch soll immer zulernen.«« – Jochen nickte Paulen tau, as wull
hei seggen: süh, dat schadt Di nicks. – »»Nun?«« wennte sick Herr Groterjahn an
Herr Nemlichen. –

Herr Nemlich hadd wildeß in 'n Stillen sine Uhr uptagen, nu stödd hei den
Parpendikel an, un nu gung 't los: »Ithaka, von den Türken Teaki genannt, eine
kleine Felseninsel zwischen Kephalonia und der Küste, mit dem Vorgebirge Neïon
und dem Hafen Rheitron, einst das Reich des Ulysses . . .« – »»Nein,«« rep Paul
dormang, »»er heißt Odysseus.«« – Jochen lachte un plinkte em tau: so wir 't
Recht. – Herr Groterjahn kek irst Paulen un nahsten Herr Nemlichen an: »Woher
weißt Du das, Paulus?« – »»Der Herr Subrekter hat 's uns so gesagt.«« – »Im
Cannabich steht ›Ulysses,‹ säd Herr Nemlich. – »»Na,«« säd Herr Groterjahn,
»»das hat nu woll weiter nicht viel zu bedeuten, dieser kann möglicher Weise
ein Sohn von dem andern König sein; in Preußen heißen sie ja auch bald
›Friedrich‹ und denn ›Friedrich Wilhelm‹ un denn man slechtweg ›Wilhelm‹. – Na
man weiter!«« – Herr Nemlich gung nu von de Geographie tau de Geschicht æwer un
fung an: »Wenn wir uns nun diesen Ulysses betrachten, so stellt sich uns zuerst
der Trojanische Krieg vor, von dem der Herr Professor Petiscus uns in seinen
Werken berichtet. – Ulysses war ein Sohn des Laërtes und der Anticilia und war
König von Ithaka und den umliegenden Gegenden. Die Geschichte dieses Heroen ist
mit manchem Fabelhaften durchwebt.« – »»Ja,«« säd Herr Groterjahn, »»Lügen sind
woll viele damang.«« »Ja, Herr,« föll Jochen ganz drist in, »un wat anner Lüd'
nich lagen hewwen, dat lüggt Franz Nemlich dortau.« – Dor würd nu nich up hürt,
un Herr Nemlich vertellte nu von den Trojanischen Krieg, un 't gung in sine Ort
ganz glatt weg, blot dat Paul af un an mit sine vörluden Kunterversen
dortüschen schot, wo Jochen denn ümmer æwer dat ganze Gesicht lachte, mit den
Kopp nickte un ok woll hen un wenn säd: »dat 's Recht!« um sin leiw' Vader sick
æwer sinen klauken Sæhn freu'te. – Bi de Geschicht von dat hölterne Pird
schüddelte uns' Gaudsbesitter hellschen mit den Kopp, säd æwer: »»Na, 's schadt
nich, 's sind ja doch man Läuschen.«« Un as nu de Vördrag up de Irrfohrten von
den Ulysses kamm, un dat de twintig Johr durt hadden, dunn wackelte sin Glowen 
düller, un as Herr Nemlich von de Penelope vertellte, dat sei twintig Johr up
em täuwt hadd un up keine nige Frigeratschon hadd ingahn wullt, säd hei: »»na,
in die Jahren ist sie denn doch auch schon gewesen, indem daß sie schon einen
erwachsenen Kronprinzen gehabt hat;«« æwer as Herr Nemlich tauletzt vertellte, 
woans Ulysses sin Rik wedder gewunn, un dat hei mit den ›göttlichen Sauhirten‹
Kumpagnischaft makt hadd, dunn was 't all. – »»Herr,«« rep Groterjahn, »»nu
hören Sie auf! – Ja, ich hab' allmeindag' gerne solche Märchens gehört, zum
Exempel, wie ein Schneidergesell König geworden ist; und wenn 's nicht wahr
ist, so ist die Menschen-Möglichkeit noch da. Aber daß sich ein König so gemein
machen sollte und – so zu sagen – mit en Schweinehirten Brüderschaft machen
sollte, das mag der Deuwel glauben. – Herr, ich bin kein König, bin nicht
einmal Großherzog, bin bloß meckelnburgscher Rittergutsbesitzer aus
Großen-Barkow; aber mein Schweinehirt bleibt mir vor der Thür, und wenn er sich
gut geschickt hat un meldt mir, daß die eine Sau en Dutzend oder so 'rum Ferkel
gekriegt hat, denn kriegt er en Schuhs und en Butterbrod und damit Boston! – En
Schweinehirt ist auch en Mensch, das weiß ich, aber ein Unterschied unter die
Stände muß sein, und wer was dawider sagt, ist en verfluchter Demokrat; und
weiter will ich nu nichts wissen, nu hören Sie auf.«« – »Nu ist's auch aus,«
säd Nemlich sihr geslagen. »Nur wollt ich mir noch mit Ihrer Erlaubniß die
Bemerkung erlauben, daß ein sehr gelehrter Herr Doktor die Behauptung gemacht
hat, daß Ulysses auf seinen Irrfahrten auch nach Meckelnburg gekommen ist, und
daß das Land der Phäaken, wo sie so gut gelebt haben, eigentlich unsere Insel 
Poel bedeutet.« – »»Hm!«« säd Groterjahn, »»Poel? – Möglich wäre das: die alten
Bauern da auf Poel, die leben nicht slecht. – Ich weiß noch von meinem Vater
her, daß sie fünf Kart – fünf Scheffel Weizen gespielt haben, und das zu einer
Zeit, wo der Scheffel vier Daler zweiundzwanzig Schilling gekost't hat. – Ja,
das kann immer möglich sein.«« »Herr!« rep Jochen un wull sick ümmer dod
lachen, »hei lügt Sei wat vör. – Wo? Ick heww jo en Mutter-Brauder up Poel
wahnen, un de is oft bi min oll Mutter west un hett uns vel von dor vertellt;
æwer dat dor so 'n Ströper von König ankamen is, dat hett hei seindag' nich
seggt. – Ne, Korl Nemlich lüggt, un sin gelihrte Dokter lüggt ok.« –

Jochen hadd nich en Spir Gefäul för dat, wat sick schickt, un woher süll hei
dat ok hewwen? Kumpelmentir-Bäuker wiren em seindag' nich in de Hänn' follen,
un wenn hei mit sin vörludes Wesen bi sinen ollen Herrn tau Rum' kamm, denn
hadd de woll mit den Kopp schüddelt, hadd 't æwer leden. – Herr Nemlich hadd
velen Sinn för de Schicklichkeit, hei wis'te also Jochen ganz gehürig in sine
Scheiden un Grenzen taurügg; Jochen antwurt'te unbescheiden wedder, un so würd
dat denn tüschen de beiden ollen Schaulkameraden en so nüdlichen un lewigen 
Strid, dat Anton, de ok velen Sinn för dat Schickliche hadd, dat nich länger
för passend höll, tautauhüren, üm sick den Respekt nich tau vergewen; hei gung
af nah sine leiwe Fru dal. – Paul slog sick nu ut natürlichen Wedderwillen
gegen sinen Herrn Lihrer un ut olle Fründschaft för Jochen ganz up desen sine
Sid un bödd dat Füer ümmer bet an, so dat bi Jochen tauletzt de ›Schapsköppe‹
un de ›dummen Bengels‹ as Funken herümmer flogen, un Herr Nemlich ehr ut den
Weg' gahn müßt; wat hei mit de Redensort: »Jedes Band zwischen uns ist
zerrissen« besluten ded. –

Anton was frömden Strid ut den Weg' gahn, üm den eigenen unnen bi sine leiwe
Jeannette tau finnen. –

Fru Groterjahnen was von ehren natten Spazirgang mit drei sihr unbequeme Dingen
taurügg kamen: mit en Snuppen in de Liw', mit Arger in de Harten un den fasten
Vörsatz in de Seel, bi Antonen de Tægel so stramm antautrecken, dat em seindag'
nich wedder infallen süll, ehre Gesellschaft gegen den ollen Jahnen sin un de
oll Dam' ehr tau vertuschen. Anton hadd nu frilich dat unheimliche Gefäuhl, dat
hei sick man gadlich wegen sin Verbreken deffendiren würd; æwer von sine Fru
ehren Vörsatz un de Middel un Weg', de sei inslagen wull, hadd hei nich de 
Nagelprauw' von Ahnung. – As nu Helene ehre Mutter tau Bedd bröcht hadd, ret
hei in sinen hellen Drang von Mitled un minschliches Gefäuhl de Gardinen von de
Damenkabin' von enanner, müßt æwer wegen sinen Sinn för Schicklichkeit wedder
taurügg, denn in de Kabin' wiren grad' en por junge Damen in ehren däglichen
Geschäft, sick en pormal ümtaukleden, begrepen. – Hei gung, täuwte 'ne halwe
Stunn' un kamm wedder; 't was noch ebenso, hei sach up den irsten Blick, sei
wiren noch lang' nich farig – Hei kamm wedder un wedder – sine Fru rekente em
dit ut natürlichen Grünn' tau sinen Nahdeil an – un as hei so twei Stunn'n lang
Storm up de swacke Gardin' lopen hadd, drung hei tauletzt in dat Heiligdaum in
un stunn an 't Bedd von sine Fru. –

Dese hadd nu wildeß naug Tid hatt, ehren Slachtplan tau maken; hei was sihr
einfach, æwer nicks weniger as einfältig: as Anton 'rinne kamm, makte sei in
den Bedd 'ne korte Wennung nah rechtsch, dreihte em den Rüggen tau un kek stiw
an de Wand. – Anton frog: wo 't ehr güng? Sei antwurt'te nich. – Anton säd: so
'n Snuppen wir wat Gauds, de brök 'ne annere, swore Krankheit den Kopp af. Sei
antwurt'te nich. – Anton säd: in ehre Städ' würd hei en por Gläser Krock
drinken. Sei antwurt'te nich. – Tauletzt gung hei in 'ne deipe Bedenklichkeit
af, nich wegen ehre Krankheit, ne, wegen den Zorn-Utbruch, den hei sick 
vermauden was; denn dat wüßt hei, wenn sick de Zorn bi ehr versett't hadd, denn
was 't grad' so, as wenn en Gewitter nich æwer 'n See kamen kann, dat steiht 
fast un möt sick mit Dunner un Lüchtung irst utladen, bet denn tauletzt de
Regen in Gæten gütt; denn ward de Natur wedder ruhig. –

As Anton nu tau sine leiwe Jeannette in de Kabin' kamen was – hei was all
etzliche Mal dor west, was æwer nich annamen – makte sine leiwe Fru wedder 'ne
halwe Wennung in ehren Bedd, ditmal æwer nah linksch, un kek nu den Sünner
grad' in dat Angesicht, un Jedwerein kunn 't seihn, dat sei den
Vertheidigungskrieg upgewen hadd un nu mit Pauken un Trumpeten up den Angrep
losgahn wull. – Nu bedenk mal Einer, wat de Fru för 'ne Krasch' hewwen müßt,
wenn sei von den Bedd ut den groten, dicken Anton angripen wull? æwer sei ded
't. »Schämst Du Dich nicht, mir so vor Augen zu kommen?« – Dat was ehr erste
Kanonenschuß, hei sus'te an Antonen vörbi un drop nich, denn Anton kek sick von
baben bet unnen an, wat hei wat an sick hadd, oder wat hei wat nich an sick
hadd, wovor hei sick schämen müßt, un as hei nu sach, dat sine Kledungsstücken
in alle Ordnung wiren, säd hei sihr käuhl: »»Nein.«« – Nu brok 't æwer bi ehr
los, sei feuerte ut all ehre Batterien, un 't Dunnerweder kamm æwer em. – Hei
hadd keine annere Deckung, as blot de Würd': »Fat Di kort, mine leiwe
Jeannette, fat Di kort!« denn hei hadd dat unangenehme Gefäuhl, achter de
Gardin' künn 'ne ganze Gesellschaft stahn un dese Gardinenpredigt mit anhüren;
de Sak sülwst was em hellschen glikgültig. – Nu sett'te sei sick æwerst in ehre
Beddschachtel æwer Enn', dat de Sak mihr Nahdruck kreg', un achter jeden Blitz,
den sei los schot, folgt de Dunner achter her. »»Hast Du nicht mit dem alten
Jahn gesprochen?««

Allens kann æwerdrewen warden, nich allein dat Reden æwer eine Sak, ne, ok dat
ewige Fragen nah ein' un de sülwige Sak. – Antonen stunn dit Gefrag' nah den
ollen Jahn all bet an den Hals; hei was gor nich mihr so 'n ruhigen, gehursamen
Ehmann, as sine leiwe Fru sick dachte, hei was all längst, ahn dat sei 't
gewohr worden was, ut de Sträng' slagen, un as Mutter em nu mit de Pietsch von
ehre Fragen ümmer up ein' un dat sülwige Flag drop, namm hei 't Bitt mang de 
Tähnen, fung an tau bucken, ret dat Geschirr intwei un ehr de Tægel ut de Hänn'
un – heidi! – gung hei, slankweg de Kajüten-Trepp tau Höchten, puste mit wide
Nüstern drei mal üm dat Deck herüm, as wir 't 'ne gräune Weid', un hei wull
sick so recht æwer sine Friheit freu'n, höll tauletzt bi den ollen Jahn an un
frog: »Wie geht's Dich, Jahn?« wat so vel heiten süll, as. »Nu 's mi Allens
ganz egal!«

Dat wohrte æwer nich lang', dunn kamm Mutter up 't Deck; nah dat scharpe
Gewitter was en sachten Thranenregen bi ehr utbraken, un as sei nu baben stunn,
höll sei ehren fuchten Snuwdauk in de Hand, as wir 't en Tom, womit sei Antonen
wedder infangen wull; æwer de Fangeltom sackte ehr ut de Hand, as sei em mit
den ollen Jahn up de gräune Weid' tausamen grasen sach; sei vertwifelte an ehr
Vörnemen, denn tüschen ehr un em wiren gor tau vele Grawens, un de wiren all
frisch afburt't un upsmeten.

In desen bedräuwten Taustand funn Helene ehre Mutter, un as sei knapp anfungen
hadd tau fragen, wat ehr schaden ded, kamm de Herr Baron dortau un makte de
gewöhnlichen, langwiligsten Redensorten, de hei hüt æwer mit ganz ungewöhnliche
Hitt un Hilligkeit bi Helene anzubringen söchte. – Wir Fru Groterjahnen nich in
so en kümmerlichen Taustand west, so hadd sei woll dorup regardirt un hadd hir
un dor en beten nahhulpen, so æwer kann ehr Keiner dat verdenken, wenn sei för
desen Ogenblick mihr an dat ›zerrissene Verhältniß‹, as an dat ›neu angeknüpfte
Verhältniß‹ dachte. – De Herr Baron hadd also, dor Herr Nemlich nich begäng'
was, ganz fri Feld. Hei hadd sick bether woll en beten an Helene 'ranne
slängelt un sick allmählich en beten drister 'ranne swenkt, 't was æwer ümmer
so west, as hadd hei en heimlichen Grugel, düdlich mit de Sprak herute tau
rücken, hei hadd Helene blot de schönsten Stunn'n mit sinen dæmlichen 
Dræhnsnack stahlen, un wider hadd dat keinen Zweck; hüt æwer fung hei mit den
Anfang an, un redte so kläglich von sinen Harten, dat Helene dachte, 't müßt en
jämmerlich Ding sin, wat hei unner de linke Westentasch harbargte, un gewiß
hadd sei in ehren frischen, fröhlichen Sinn sick allerlei Spaß mit den 
verdrögten Povist erlauwt, den hei up dit Flag unnerknöpt hadd, wenn ehr nich
dat Bedenken upstegen wir, ehr leiw' Mutting kunn ut ehren ogenschinlich
bedrängten Taustand upwaken un sick wedder mit de Regirungsgeschäften bemengen.
Mit ehre Mutter æwer sick in so 'ne Saken æwer den Faut tau spannen, dorvör
hadd sei eine kindliche Schu; sei würd also en beten unruhig, un 't was, as
wenn sei sick nah Hülp ümkiken ded; un de süll ehr denn ok warden. –

Dat brennte nu mal wedder in unsere meckelnbörgsche Gesellschaft an allen
Ecken, ok bi Jochen Klæhnen fung 't all an tau swälen; dicke Qualm steg in
sinen Bregen up, æwer hell Füer wull noch nich tau Höchten blucken, hei kunn
sick ok keinen Vers dorup maken: up de ein' Sid stunn Groterjahn mit sinen
Herrn tausam un redten ganz christlich mit enanner, dit was en unnatürlichen
Taustand; up de anner Sid stunn, wat sei was, de Groterjahnen, kek stiw un
stramm nah de Beiden hen un rögte nich Hand un Faut; des' Taustand was noch
unnatürlicher. – Hei kek bald nah de ein Sid un bald nah de anner Sid un
dreihte den Kopp bald linksch un dreihte den Kopp bald rechtsch, un bi dit
Dreihn, bi dat hei up de Läng' hadd düsig warden müßt, kamm em Paul vör de
Ogen. – »Paul,« säd hei, »süh, kik, dor steiht Din Vater mit minen Herrn tausam
un reden so unschüllig mit enanner, as en por nigeburne Kinner. – Wat seggst
Du?« – Bi Paulen fung 't ok an tau roken: sin Vatting ded dat nu sülwst, wat
hei em so streng' verbaden hadd. – »Paul,« säd Jochen, »wunner Di noch nich! 'T
kümmt noch stripiger, süh, kik, dor steiht Din Mutter, kickt dat mit an un rögt
nich Hand un Faut. – Wat seggst nu?« – Paul säd nicks, hei dreihte ok mit den
Kopp linksch un rechtsch, un 't rokte düller; tauletzt säd hei: »»Un kik,
Jochen, min Helene kickt hir 'ræwer nah uns, un wat süht sei ängstlich ut!«« –
»Heww ick ok all bemarkt, denn ick sitt hir all 'ne gaude Virtelstunn'; Du
sallst seihn, dat is wegen den ollen knakschäligen Baron, un wat hest Du mi 
tausworen, as Du up den ollen Bucksprit dorrümmer redst, Du wullst Di ümmer tau
rechter Tid dormang steken? nu gah hen un spuck em ok mal up den Stewel.« –

Paul gung denn ok in de redliche Absicht, Jochen sinen Rath tau befolgen un den
Baron so velen Schawernack an tau dauhn, as hei jichtens uptauwennen hadd, un
dit was en ganz Deil. As hei neger kamm, reckte Helene em de Hand entgegen un
treckte em an ehre Sid; hei ded ok ganz glimplich, läd sinen Kopp an ehr Hart
un kek so unschüllig unner ehren Arm 'rute, as en Nestüken, wat unner de 
Flunken von sin Mutter sitt. – Mit den Baron sine Redensorten was dat denn nu
vörbi; mit utdrückliche Würd' kunn sin jämmerlich Hart nich mihr tau Helenen
ehr reden, hei müßte sick up Telegraphiren inschränken un wull in de Ort Paulen
as Draht tau dat Hart von sine Swester vernutzen, denn dat de vel von den
Brauder höll, hadd hei all bemarken kunnt. – »Wahrhaftig! Auf Ehre! ein netter
Knabe!« säd hei. – De ›Knabe‹ paßte Paulen æwer ganz un gor nich; nah sine
Meinung was en ›Knabe‹ so 'n lütt Worm, wat noch in de Kinner-Pi herümmer lep
un noch wat mit de Raud' achter 'n Speigel kreg', hei säd also patzig: »»Selbst
ein Knabe!«« – »Paul!« rep Helene, »wirst Du ungezogen?« – Aewer de Herr Baron
was so gnedig, dit gor nich tau estimiren, hei säd: »»wir werden noch gute
Freunde. – Nicht wahr?«« un läd sine Hand up Paulen sinen Kopp; de æwer slog
dornah un wehrte sei af. – »Paul!« rep Helene, »gleich bist Du artig!« –
»»Nein, Lening,«« rep de Slüngel, »»ich laß mir aber nich von Jeden in die Haar
fassen!«« un dorbi kek hei nah Jochen Klæhnen 'ræwer, wat de woll dortau meinen
ded. – De was denn nu sihr taufreden mit em un nickte em ümmer tau: so wir 't
Recht, so süll hei man bibliwen! – Un hei ded 't ok un würd ümmer
unbescheidener.

So 'n Jungs-Haß hett för gewöhnlich en beten wat sihr Ludes an sick, tau 'm
wenigsten makt hei mihr Larm, as ›die junge Liebe,‹ un wenn Mutter dese ehr
Flustern ok æwerhürt hadd, den Utbruch von de Haß müßte sei hüren. – Sei kamm
also 'ranne: »Poll!« æwer von de anner Sid kamm Anton ok 'ranne: »»Paulus!«« –
»Gleich kommst Du 'runter und gehst zu Bett!« – »»Ja,«« säd ok Anton, »»gleich
kommst Du 'runter und gehst zu Bett!«« Denn hei hadd dat Gefäuhl von sine
Schanddahten un wull mit sine Fru Freden sluten, un wir 't ok up Kosten von sin
eigen Kind. – Paul müßte mit; Mutter gung vörup, un Vater achter d'rin, as sick
dat gehürt, un säd: »»Paul, der Mensch soll gehorchen lernen. Mutter hat 's nun
einmal gesagt, und dunkel wird 's nun auch schon.«« –

Nu hadd de Herr Baron denn wedder fri Spill bi Helenen; æwer 't wull nich recht
wat dorut warden, denn jedes Mal, wenn sick sin jämmerlich Hart æwergewen wull,
reckten sick up de Neg' en por lange Uhren tau Höchten, de eigentlich Jochen
Klæhnen sin oll Mutter in Meckelnborg hürten, denn ehr leiw' Sæhn was 't, de
sine Anstalten hir bedriwen ded. – Hei hürte eigentlich nich up dat Achterdeck,
æwer 't wull all düster warden, un denn hadd hei sick ok mit up dat Bucksprit
versworen un dormit verdeffendirte hei sick vör sick sülwst. – Nu kamm æwer de
olle Dam', un de ehr Mundwark lös'ten sine Uhren af. – »Seihn Sei, mine leiwe
Dochter,« rep sei all ut de Firn', »dese Klüft un Grünn' un Felsen un Barg',
dat is Messenien! – Oh, da hat man auch einmal gestritten, furchtbar
gestritten, und wenn ich in früheren Jahren zur Zeit der Freiheitskriege die
Zeitungen las, dann sind mir immer die messenischen Kriege eingefallen. – Ja,
min leiw' Dochter, von de Franzosen was dat up uns grad' so afseihn, as von de
Spartaner up de Messenier, æwer – Gottlob! – wi sünd kein Heloten worden, denn
wir hatten mehr als einen Aristomenes auszuspielen, und die Franzosen waren
auch gerade keine Spartaner. – Ach Gott! Dat hett hei mi All dunn vertellt. –
Kamen S' mit nah de annere Sid 'ræwer; ick vertell Sei dat dor.« – Helene makte
den Baron so 'n verluren Diner tau, namm den Arm von de olle Dam' un gung mit
ehr. –

As sei nu allein stunnen un henæwer segen nah de düstere Barg' mit ehre willen
Felsenklüft' un herunter up de swarte, jonische See, de sick hir un dor witt
tau Höchten krüs'te, as wiren olle Erinnerungen mit en Sarkdauk taudeckt, un
sei bömten sick unner dat Leilak tau Höchten, dat sei helle Kunn' gewen wullen
von ollen Tiden, dunn kemen langsame Tritten heranne, un 'ne sachte Stimm frog:
»Darw ick ok tauhüren, Tanten Line?« – »»Ja woll, min leiw' Herr Jahn.«« – Un
nu vertellte sei von de messenischen Krieg' un von Sparta so düdlich un lewig,
as hadd sei sülwst mal mitspelt in dit Truerspill, un dat junge Mäten un de oll
Mann hürten tau, as wiren sei en por Kinner un seten wid baben in 'n Nurden in
de Kinnerstuw' vör en gläugniges Abenlock, un buten brus'te de Storm dörch de
Nacht, un de olle Kinnerfru vertellte ehr Geschichten. –

»Ach Gott!« ret sick Helene tauletzt los, »ich muß hinunter zu Mutter, sie wird
schon böse sein, daß ich so lange gewartet habe. – Dank! Dank! Gute Nacht! Gute
Nacht!« –

Nu stunnen de beiden Ollen allein, un Jahn säd: »»'T was schön, Tanten Line, un
de Minsch, de dit Allens weit, ward sick ok vel dorut entnemen kænen, ick bün
æwer tau olt dortau. Mine jungen Johren sünd hengahn mit Sorgen för den
Ogenblick, un as ick de æwerwunnen hadd, dunn drop mi dat Schicksal. – Ne,««
säd hei nah 'ne Wil', »»Ehre Geschieht von hüt Nahmiddag hett mine Seel mihr 
drapen, as de Ding'n, de hir vör Johren passirt sünd, de was so, as güng sei mi
an – un sei geiht mi ok wat an!«« säd hei hastig, »»denn hüren S'!«« – Un wat
hei seindag' nich dahn hadd, hei vertellte sin Unglück un läd den Taustand, in
den sine Seel geraden was, so gaud, as hei 't kunn, klor vör ehre Ogen. –
»»Un,«« slot hei, »»Sei hewwen dat verwunnen, un ick kann 't nich.«« –

Wo warm un weik sprok de olle Dam' tau em; sei predigte nich up em in, sei
wis'te em ut ehr eigen Lewen nah, wo en ihrlich Gottvertrugen sick endlich
lohnen ded, sei rückte em lis' vör den Sinn un läd 't em an 't Hart, wat uns'
Herrgott em all laten hadd; »un,« säd sei, »min leiw' Herr Jahn, sünd unsern
Herrn sine Gnaden dormit all? Wat hewwen Sei för 'ne Utsicht up Glück, wenn Sei
irst dit junge Mäten, wat eben von uns gahn is, Ehre Swigerdochter nennen!« –
»»Ja, ja; ick hoff dat ok, ick hoff, dat de olle, kindische Strid tau Enn'
kamen ward; æwer min Gemäuth is tau unruhig, as dat ick den ganzen Segen ümmer
vör Ogen hewwen künn.«« – »Denn lesen S' in de Bibel, Herr Jahn.« – »»In de
Bibel? – Sei säden doch sülwst, dat dor up jede Sid blot ›Entsagen! Entsagen!‹
stünn.«« – »Ja, so kamm 't mi vör, as ick in de wille Gähr was, as de
Leidenschaft ut mi sprok, nahsten heww ick æwer funnen, dat för dit ›Entsagen‹
uns en groten Trost baden ward. – Gottes Weg' sünd wunderlich, wi kænen sei
nich begripen, æwer sei führen den Minschen, de 't ihrlich meint, tauletzt doch
tau 'n selig End'.« – »»Kap Matapan!«« rep en Matros' ehr tau, de an ehr
vörbigung. – »Seihn S',« säd de olle Dam', un wenn 't heller west wir, hadd
Jahn up ehren Gesicht en fröhlichen, friedlichen Tog schämern seihn, »Gottes
Weg' sünd wunderlich. – Wo hadd ick mi vör en Johr noch drömen laten kunnt, dat
ick dat bütelste Enn' von Europa tau seihn kreg'! Un nu doch! un gu'n Nacht,
Herr Jahn!« –

'T is wat Wunderbores üm de Red' von 'ne olle Fru, de sick en jung' Hart
bewohrt hett; sei spreckt tau uns un unsere willen Gedanken sacht as en 
Weigenlied. Denkt mal an Jug' eigen, olle Mutter! – Den ollen Mann was so
wundersam weikmäudig tau Sinn worden. Unner em flog de düstere See woll noch in
groten Bülgen, un swarte Flauthen bömten sick tau Höchten, æwer baben an den
ruhigen Hewen spannte de Man' in den irsten Virtel sinen goldenen Bagen, un von
den Hewen heraf weihte en warmen Südwind un spelte in sin grises Hor. – Hei
müßte bitterlich weinen. – –

Kapittel 13.

Wat de Dardanellen en por türksche Prinzen sünd. – Gleiches von Gleichem läßt
Gleiches. – Jochen sett't Paulen sin Dag'bauk en Strämel an, den kein Düwel
verstahn kann. – Paul un ick stimmen as Schriftstellers akkerat tausamen. –
Unkel Bors in vullen Glanz. – Fru Groterjahnen un Paul as Venus un Amor. –
Helene sall absolutemang wegen ehre Bildung in den Harem von Omer Pascha, sei
will nich, æwer Mutter will; Anton sleiht sick in 't Middel, kümmt dorbi ut
allen Verfat, so dat hei luter verkihrte Antwurten giwwt. – Wat in de Türkei ok
en Thierquälerverein besteiht. – De olle Dam' springt mit beide Bein' in den
Dreck. – De Bugurlu-Dagh un de aseatschen Hunn'-Kamellen. – Mutter streckt dat
Gewehr, sei is lütt worden un Anton grot.

An den gütigen Dag gung de Reis' nu snurstracks mang de grichschen Inseln
dörch, grad' up de Dardanellen los, de bilöpig seggt – nich, as weck Lüd' 
glöwen, de iwrig de Zeitungen lesen, en por türksche Prinzen sünd. Ne, 't sünd
en por lütte, æwer hellschen boshafte Festungen, de sick genæwer liggen un all 
vel Elend anricht't hewwen. –

Herr Nemlich kunn nich in de beseggte Verwesselung geraden, denn hei satt unnen
in sine Koje un æwerhürte sick sine Lex ut den lütten Cannabich æwer de
Dardanellen un Konstantinopel, un wat dor süs noch bi 'rümmer bammelt. – As hei
dit farig hadd, bunn hei sick sin gaudes, warmes Halsdauk af, sned dat in luter
lütte Strämel un säd vör sick hen: »dor kann ick ok mit deinen;« denn hei hadd
bemarkt, dat de Baron en Band üm den Hals drog, wat sei up Stunns en Slips 
näumen, un nu wull hei em ok dorin Gegenstand leisten. – Un nu sett'te hei sick
hen un neihte un sömte, denn dese Kunst hadd hei von sinen Vader, den Köster, 
lihrt, de eigentlich von Geburt en Snider was, sei was em anarwt; hei äuwte sei
æwer ut Bescheidenheit blot in 'n Verborgenen ut. – Na, bi de Ort Lüd', de ehr
Brod in 'n Sitten verdeinen, as Snider un Schauster un Schriftsteller, stellen
sick bi dat Geschäft allerlei Gedanken in. – So denn ok bi em; æwer wenn einer
glöwt, dat hei sick dormit inkommodirt hadd, sei æwer See un Land bet nah
Meckelnborg tau de arme Munde tau schicken, denn sitt hei sihr in Bisterniß.
Ne, dat hadd hei bequemer, hei schickte sei blot bet tau Helenen, un dor hadden
sei de Hüll un Füll tau dauhn. – Ja, worüm hadd sei em ümmer utteikent, worüm
hadd sei sick ümmer mit ehre Red' an em un nich an sinen Gegenbuhler wendt?
worüm hadd sei em ümmer upföddert, mit ehr tau gahn, un seindag' nich den
Baron? Dat müßte wat up sick hewwen. – Un worüm süll 't ok nich? – Hadd hei
nich oft in de Zeitungen lesen, dat sick en Eddelfrölen mit en Kannedaten von
de Theologie verspraken hadd? Un stunn nich en börgerlichen Gaudsbesitter in
den sülwigen Verhältniß tau en Eddelmann, as en Semerist tau en Kannedaten? Un
wenn hei nu den börgerlichen Gaudsbesitter von den Eddelmann subtrahiren ded un
den Semeristen von den Kannedaten, stimmte denn de Reknung nich? – »Woll,« säd
hei, »denn Gleiches von Gleichem läßt Gleiches, und wenn 's nicht ganz stimmt,
denn ist bei mir noch ein Ueberschuß.« – Dormit, dat hei æwer ganz seker gung,
tellte hei de Sak an de Knöp von sinen Rock af, un dorbi befunn sick dat denn,
dat de olle, truge Rock, up den hei sick all etzliche Johren hadd verlaten
müßt, ümmer ›Ja‹ säd, hei müggt von unnen oder von baben anfangen. – Hei bunn
sinen käuhlen Strämel Slips mit en staatschen Knuppen üm den Hals, gung up 't
Deck un frür; ok sine heite Erwartung up Helenen frür allmählich in, sei kamm
nich, denn 't was en grusiges Weder. De Meisten von de Gesellschaft blewen
unnen in de warmen Kojen, un de von ehr, de up 't Deck gahn wiren, wiren 
verdreitlich, un von 'ne ›Vergnügungsreise‹ was wenig tau seihn. – Herr Gumpert
kamm 'ruppe, stek de Näs' in den Wind: »schauderhaft!« un gung wedder 'runner.
– De lütte, thürnigsche Kopmann rew sick de Hänn': »»wir müssen uns d'rin
finden, mit unserer Macht ist nichts gethan,«« un ded dat sülwige. – Unkel Bors
kamm 'ruppe mit 'ne rode Bedd'deck æwer de Schullern, de achter em her slepte,
as wir hei en römschen Triumphator, den en dæmliche Snider in de Krümp kregen
hadd, un hei wir nu inlopen, un sine natürliche Läng' wir tau 'ne unnatürliche
Dick tausam schreut. Hei lep in 'ne Ort von Zuckeldraww nah de Häunerkasten,
besorgte hastig sin Veih un säd dorbi: »de Welt hett sick dreiht, de Welt hett
sick dreiht, wat heww ick vördem hir sweiten müßt, un was doch noch nich so 
kumplett, as nu.« – »»Unkel,«« rep Paul, as hei em vörbi un de Trepp wedder 
dallep, »»bliw doch hir!«« – »Will den Deuwel,« was de Antwurt. – »»Paul,«« säd
Jochen Klæhn, »»süh, Du büst doch süs ümmer so klauk un hest mi von de warme
Gegend vertellt, wo wi hen kamen; so, nu warm' Di an de warme Gegend, ick sett
mi wildeß hir an den warmen Schorstein.«« – »Dat kann ick ok,« säd Paul un
sett'te sick bi em. »Un dat dat hir süs warmer sin möt, as hüt, dat kannst Du
all an de groten Dire seihn, de hir üm dat Schipp 'rümmer spaddeln, dat sünd
Delphinen, un stahn ok in min Naturgeschicht, de ick von Vatting tau 'm
Wihnacht kregen heww.« – »»Heww ick ok all bemarkt,«« säd Jochen, »»un ick heww
mi all wunnert, wo de Lüd' hir tau Lann' de Beister woll fangen. Wo? de möten
jo doch jedwer Wad' un jedwer Angelgeschirr intwei riten. Aewer ick heww mi so
dacht, Din Mutter künnst Du doch en grot Vergnäugen dormit maken, wenn Du ehr
de Beister so in Din Dag'bauk 'rinnen setten dedst.«« – »Von dat Dag'bauk swig
man ganz still, ick heww hüt Morgen all Verdreitlichkeiten naug dorvon hatt.« –
»»Hest Schacht kregen?«« – »Ne, dat grad' nich; en por Mulschellen heww 'ck
kregen.« – »»Von Din Muttern?«« – »Ne, von Vatting sülwst. – Hei 's hellschen 
falsch hüt Morgen.« – »»Hm,«« säd Jochen un satt in Gedanken», »dor möt ick mi
doch wedder æwer wunnern; denn as ick Di gistern säd, dat ick mi doræwer
wunnern müßt, dat de beiden so eindrächtig tausamen stunnen, dunn dacht ick,
dat dat tüschen de Beiden up en Verdrag 'rute lopen würd, un dat sei dor ehre
Lust an hewwen würden. Un bi minen ollen Herrn is 't ok so, de hett denn ok hüt
Morrn so velen Spaß mit mi bedrewen, dat ick mi ordentlich doræwer heww wunnern
müßt; un nu möt ick mi doch wunnern, dat dat bi Dinen Vater nich ebenso is.«« –
»Ach, 't is All wegen dat oll dæmliche Dag'bauk.« – »»Paul, folg' Du oll Lüd':
hüt is hir doch nicks tau seihn, kumm 'runner nah min Koi, will'n dor dat
Dag'bauk widerschriwen, denn hest Du nahsten in Konstantinopel Respüt.«« – »Je,
wat sall ick man schriwen?« – »»Ih, dat finnt sick. – Kumm Du man nah min
Koi.«« – »Dor kümmt Herr Nemlich hen.« – »»Den willen wi woll utlüchten. – Noch
is hei jo doch baben.««

Hir gung denn nu Paulen sine Schriftstelleri mit Jochen sine Hülp flott von
Statten, un dat Dag'bauk namm sick ungefihr so ut:

Fortsetzung:

»In Ragusa blieben wir drei Tage, indem wir uns Alles besahn. Hir stehen viele
Oelbäume und auch östreichsche Offiziere; auch habe ich hier Montegriner
gesehen, indem diese von den Bergen herunter in die Stadt zum Verkauf kommen,
sie sind noch wild. – Von Ragusa fuhren wir nach Korfu, welches eine Insel ist
und auch in der Geograpfie steht. – Diese soll für gewöhnlich sehr schön sein,
was wir aber nicht zu sehen kriegten, indem es regnete und wir in dem tiefen
Lehm hacken blieben, worauf Vater sagte, es wäre geborner Weizenboden, und
Mutter nachher den Schnupfen kriegte. – Von hier fuhren wir nach Ithaka,
welches auch eine Insel ist, von welcher der Herr Subrekter uns schon in
Rostock viel erzählt hatte, auch von Odysseussen und die Andern, den Herr
Nemlich immer Ulysses nannte, indem er Vater das erklären sollte, was ich aber
schon wußte. Vater hat das aber nicht All geglaubt und Jochen Klæhn auch nicht,
nämlich von der Insel Poel, weswegen er sich derentwegen mit Herr Nemlichen
beinah geprügelt hätte.« –

»»Paul,«« säd Jochen, »»dat strik doch leiwerst wedder ut, dat künn doch wen
tau lesen krigen un künn glöwen, ick makte nicks as Stänkeri.«« – »Ne,« säd
Paul, de bi sin Schriftstelleri ok mihr för 't Schriwen, as för 't Striken was,
»dat möt. Aewer ick will wat dortausetten, dat Du nich in Verlegenheit kümmst,«
un hei schrew wider:

»Jochen hatte aber Recht. – Na, büst Du nu taufreden?« – »»Ja, denn – is mi dat
denn nu wider ok nich entgegen.«« – Un Paul schrew wider:

»In der Nacht fuhren wir um das Kap Matapan herum, welches ich aber nicht zu
sehen kriegte, indem Vater und Mutter mich zu Bette jagten, und welche das
auswendigste Ende von ganz Europa ist, welches hier nämlich aufhört, und auf
der Landkarte an der andern Seite nach obenhin erst wieder anfängt.« –

»»Paul,«« säd Jochen, »»Du weitst, ick bün en seebefohren Minsch un möt dat
weiten; Du seggst: ›fuhren wir um das Kap Mataplan herum‹, Du möst seggen:
›kemen wir in Sicht‹, so hürt sick dat.«« – »Je, ick heww doch nicks tau seihn
kregen, ick müßt jo dor unnen in 'n Düstern liggen.« – »»Schadt nich! æwer
jedes Ding will sin Recht hewwen.«« – –

Paul ännerte denn nu sine Schrift un schrew wider. »Heute ist uns nun nichts
weiter passirt, als einige Biester von Delphinen, welche sich um das Schiff
herum tummelten, weswegen sie auch Tummler heißen; die Matrosen nennen sie auch
Meersweine. – Es sind dies aber andere, wie Karl Beselin wie Kaninchens in
einen Kasten hat; sie haben keine vier Beine, sondern Fische.« –

»So!« säd Paul un läd de Fedder hen, »nu weit ick nicks wider.« – »»Ih,«« säd
Jochen, »»'t is jo nu ok naug; æwer wullst Du woll nich noch en lütten Strämel
von den Baron un Din Helene mit infleiten laten?«« – »Ick ward mi woll häuden!«
rep Paul, »min Mutter würd en schön Gesicht dortau maken.« – »»Paul,«« säd
Jochen, »»Du büst doch süs ümmer so klauk! – Ick möt mi doch wunnern, dat Du
meinst, dat ick Di in Unverlegenheiten bringen ward, dat Du mit klore Würd'
uns' Verswörung un wat wi süs noch weiten, upschriwen sallst. Ne, dat möt so
fein stellt werden, dat kein Minsch dat marken kann, wat wi eigentlich meint
hewwen. – Schriw Du man, ick will Di dictiren.

»»Auf die ganze Reis' – hest Du dat?«« – »Ja.« – »»hat sich ein Gewisser – mit
einer Gewissen bemengt – hest Du dat?«« – »Ja, æwer . . . .« – »»Lat doch! dat
kümmt noch vel bistriger. – Bemengt – bemengt; abersten sie hat ihn veracht't
und hat sich ümmer an einen andern Gewissen gerichtet – hest Du dat?«« – »Ja,
æwer wer sall dat sin?« – »»Un dat weitst Du nich? un geihst hir up dat Deck
herüm un markst nich, dat dat Franz Nemlich is?«« – »Ja, æwer . . . .« –
»»Schrie wider, Paul! – Dieser Gewisse stickt sich ümmer roth an, und seine
Augen sehn ümmer so glorig aus, wenn die Gewisse mit ihm spricht. – Hest Du
dat?«« – »Ja, æwer hest Du dat markt?« – »»Schriw wider: Sie hat nichts davon
gemerkt und ihn nicht estimirt; aber zwei Gewisse haben es gemerkt und sich
versworen, daß ein Gewisser in Meckelnborg ihr zur Frau haben soll. So! nu mak
en Punktum, un mi süll doch wunnern, wenn Din Mutter oder süs en anner Minsch
hir dull oder klauk ut warden süll.««

Paulen was dese Anhang tau sinen Dag'bauk nich ganz mit, un slog – grad' as mi
– dat Gewissen, dat hei sine taukünftigen Lesers eigentlich bedreigen ded: sin
Dag'bauk süll eigentlich – so was dat Afkamen mit Muttern – nicks wider sin, as
'ne Reis'beschriwung, un nu mengte hei allerlei annern Kram dormit 'rinne, un
düstere Schatten stegen – grad' as vör mi – vör em up, höllen em de Fust vör de
Näs' un säden: »Täuw Du Racker! Wat gellen Di de Lüd' an un ehre
Leiwsgeschichten? Hürt dat in 'ne Reis'beschriwung? – Du hest uns blot tau
vertellen von Land un Water, von Kirchen un Städer un von de Inwahners, un
wovon sick de redlich ernähren, un, wenn 't hoch kümmt, von 't leiwe Veih, wat
dor begäng' is, un von dat, wat up de Feller waßt; kannst ok schriwen, wo vel 
Lohgarwers un Seepenseiders in 'ne Stadt sünd, un wat dat süs noch för allerlei
Nutzbores giwwt.« – Un Paul ward seggen – grad' as ick: »»»Kinnings, slaht mi 
nahsten, irst lat't mi seggen: dortau bün ick tau dumm, dat krig ick nich 
farig,«« un wenn hei all up Universitäten Institutionen hürt hadd, hadd hei 
tausett't: ultra posse nemo obligatur, wat up dütsch heit: von en Ossen is nich
mihr as Rindfleisch tau verlangen; un dorüm möt Ji denn ok bi Paulen un mi in
Gelegenheit seihn. Dorüm makt uns kein scheiw Gesicht tau, wenn wi von
Konstantinopel blot dat vertellen, wat uns paßt: dat de Gesellschaft bi
nachtslapende Tid ankamm, dat sei an den annern Morgen dat guldne Hürn vör sick
liggen sach, un dat de Anblick von desen Hawen un de ganze Stadt so was, dat
woll Nümms em seindag' vergeten ward. – Ja, seindag nich vergeten ward! –

As de ganze Gesellschaft up einen Hümpel was, treckte sei in fierlichen Uptog,
æwer ahn allen Staat, denn 't was kolt, un de Meisten hadden æwer ehren Glanz
enen grisen Ümslageldauk smeten, nah den östreichschen Konsul sinen Hus'. Ein
Jeder hadd wat Besonders, up wat hei regardirte, un Jeder hadd sin Gedanken för
sick, un wenn dese Gedanken all in Musik sett't un lud worden wiren, denn hadd
Konstantinopel de schönste Katten- un Janitschoren-Musik tau hüren kregen, de
all seindag' de Minschen de Uhren verdöwt hett. –

Up dat Konsulat was för de Gesellschaft en grichschen Dollmetscher as Führer
mitgewen, de sei in de för ehr bestimmten Quartire bringen süll. Dat was denn
nu sowid recht gaud, æwer nu drängte sick Allens üm den Kirl 'rüm, un de dumme
Kirl glöwte jo un woll, dat hei, Gott weit, wat för en grotes Dirt wir, un höll
dor 'ne ordentliche Predigt, as wir hei de Apostel Paulus, de tau Athen vör dat
Volk von den unbekannten Gott redte. – »Dat 's All dumm Tüg, un bang' maken
gelt nich!« rep 'ne fette Stimm von achter her, »de Hunn' dauhn keinen Minschen
wat, wenn ehr man Keiner up den Swanz un up de Beinen peddt; æwer denn biten
uns' tau Hus ok.« – Allens dreihte sick üm un kek Unkel Borßen an, de dit
spraken hadd. – »Bullebülderi« un so wider, un so wider, rep Unkel Bors den
Dollmetscher up Türksch tau, wat so vel heiten ded: »Lægen verbidden wi uns, un
ick ward uppassen.« De Grich' treckte denn nu ut Hochachtung sine Mütz vör
Unkeln, un de ganze Gesellschaft treckte sei in Gedanken mit: »»Wat?«« frog dat
unner enanner, »»dese olle, einfoltige Mann, de sick up de ganze Reis' blot mit
Häunerfaudern afgewen hett, de kann Türksch?«« Un as nu gor tau Rum' kamm, dat
hei in Konstantinopel, so tau seggen, tau Hus was, dunn let Allens den Grichen
stahn un dreihte sick üm den lütten, dicken Middelpunkt von Unkeln sine
Perßon. –

So geiht dat in de Welt: wenn Einer man – un stünn hei up de ündelste Tram' von
de grote Minschenledder – so vel Geduld hett, dat hei up den richtigen Tidpunkt
täuwt, wo hei mit sine Weisheit tau Rum' kamen darw, denn sleiht hei dörch. –
Unkel hadd dese Kunst verstahn un was dörchslagen, sogor bi sine Swesterdochter
Hanning; denn de let Antonen sinen Arm fohren, drängte sick dörch den Hümpel,
kreg Unkel sinen Arm fat't un säd: »Komm Onkel!« Denn nah sinen groten Erfolg
in de türksche Sprak schanirte sei sick gor nich, em vör alle Lüd' as
Mutterbrauder antauerkennen. »Und Du, mein Kind,« rep sei Helenen tau, »nimm
den andern Arm von Onkeln und achte auf das, was er sagt. Vor Allem achte auf
die hiesige Baukunst. – Es ist Schade,« säd sei tau Unkeln, as sei mit em un de
Spitz von de Gesellschaft vörup trecken ded, »daß ich Hella nicht Privatstunden
in der Baukunst habe geben lassen.« –

Unkel gung nu de Stufen nah Pera 'ruppe voran un vertellte von allen Dingen, de
ehr upstödden. – De lütte, thüringsche Kopmann stek männigmal sine Näs', as
künn hei mit de hüren, tüschen Helene un Unkeln un säd denn: »»Ja, ja, der Herr
Bars weiß Bescheid, der hat die Gewalt.«« – Up de annere Sid tüschen sine Fru
un Unkeln stek af un an Anton sinen Kopp, dat hei ok wat profentiren wull, un
as ehr 'ne grugliche, swarte Gestalt mit en witt verbünzeltes Gesicht entgegen
kamm, de utsach, as wull sei Kinner grugen maken, frog hei: »Wat 's dat?« –
»»Dat 's ein' von Ehre schönen Türkinnen, Herr Vedder.«« – »De heww 'ck mi ok
ganz anners dacht,« säd Anton tau den lütten Kopmann. – »»Ich auch,«« was de
Antwurt, »»oh, Ihr Männer! Ihr Männer.«« – »Schauderhaft!« säd Herr Gumpert,
hei meinte æwer nich de türkschen Frugens, hei meinte den Stratendamm, denn hei
hadd Likdürn'. – Herr Nemlich drängte sick an Helenen 'ran, un Jochen Klæhn säd
tau Paulen, de mit em vörup lopen was: »»Paul, dat süll mi doch wunnern, wenn
Du noch nicks markst, kik Franz Nemlichen mal an! Nu!«« rep hei un stunn still,
»»un nu kik Di mal de beiden ollen Türken an! De beiden Kirls dragen hir en 
Mæhlenstein de Stufen 'ruppe. Ick heww doch Franz Blocken seihn, dat hei söß
Schepel Arwten nah den Bæhn 'ruppe dragen hett; æwer Mæhlenstein' . . . .?«« –
»Dat sünd armen'sche Lastdrägers,« rep Unkel em tau, »tau 'm Führen is hir dat
nich, hir ward Allens dragen.« – »»Dat bemark ick!«« rep Jochen un schot
vöræwer, denn em was 'ne ganze Ladenutrüstung, de vir Kirls dörch de enge Strat
drogen, in 't Gnick fohrt. –

De oll Jahn hadd sine olle Fründin, Tanten Line, unner'n Arm un was so fidel un
lustig un makte so velen unschülligen Spaß mit ehr, un sei wedder mit em, dat
sin Jochen, as hei sick von sinen Stot verpust hadd, tau Paulen säd: »»Paul,
kik minen ollen Herrn mal an! – De Lüd' säden vördem, dat wir mit em nich
richtig; ick segg æwer, dat is nu mit em nich richtig; ok würd mi gor nich
wunnern, wenn hei up sine ollen Dagen de olle Dam' noch frigen ded.«« –

De Gesellschaft deilte sick nu; ein Part würd in dit, dat anner in en anner
Gasthus unnerbröcht. Unsere Bekannten, mit Utnam' von den Herrn Baron, würden
All in ein Gasthus inquartirt, blot Fru Groterjahnen un Helene kregen ehre
schöne, bequeme Wahnung grad'æwer bi 'ne östreichsche Putzmakerin, vörn nah de
Strat herute. – Ach wat was Helene glücklich! Sei was up einige Tid den Baron
los un kunn nu up de Hauptstrat von Pera herafseihn, wo alle Drachten un
Völkerschaften von Europa un Asien sick stödden un drängten, wo vörnehme
türksche Haremsdamen in sülwerbeslagene Kutschen binah ahn Sleuer seten un
olle, ihrwürdig utseihnde Pascha's up lütte, dralle, arabische Pird' bedächtig
de Strat entlang reden, wo fränkische Frugens in helle, sidene Kleder tüschen
de swarten Späukgestalten von türksche Frugens sick licht dörchwünnen, as
Blaumengirlanden an Gefängnißtrallingen; ehr was tau Sinn, as wir ehr tau
Gefallen en groten Maskeradenball anstellt. –

Ja, hir gaww 't vel tau seihn von den Höchsten bet tau 'm Sid'sten, hir kunn
sick Einer in de heil'ge Sophienkirch henstellen un de ut einen Stein hau'ten
Säulen anseihn, de de Kaiser Konstantin von den Dianentempel tau Ephesus un von
den Apollotempel tau Delphi tausamen slept hett, un wenn hei en beten von
Inbillungskraft hatt hadd, denn hadd hei en grot Stück von de grichsche
Geschicht vör sick liggen seihn; oder hei kunn sick ok den irsten, besten,
ollen, türkschen Daglöhner oder Kameeldriwer nemen un sick den finen Kaftan
anseihn, un wenn hei denn ok en beten Inbillungskraft hatt hadd, denn hadd hei
em ok ut de enzelnen bunten Flicken 'ne ganze Geschicht von den Puckel aflesen
kunnt. Hir kunn sick nu ok ein Jeder utwählen, wat hei vör Allen seihn wull; de
Ein' lep in den Bazar, de Anner red üm de Stadtmuren, de Drüdde besach sick dat
olle Serail un de Virte Tophane; un wo de Gesellschaft sick wedder tausam
finnen müßte, as bi dat Beseihn von de Sophienkirch un von den Soldan sin niges
Theater, oder bi den Ritt von den Soldan in de Moschee un de Fohrt up de
Bosporus, hadd ein Jeder so vel för sick tau regardiren, dat hei sick üm den
Annern blitzwenig kümmerte; un wenn sick dat ok All recht schön vertellen lett,
so bringt uns dat in uns' Geschicht nich einen Schritt wider, denn de
Leiwsgeschichten stunnen hir in Konstantinopel vullstännig still, as 'ne 
Stuwenklock, von de de Gewichte afhängt sünd; ok stimmte dat Weder slicht tau
Leiwsgedanken, denn 't was gruglich nattkolt, un wenn de Minsch bet an de Enkel
in den Stratensmutz waden un up de Beinen regardiren un up den Taurop von de
Lastdräger hüren möt, dat hei ut den Weg gahn sall, denn hürt hei in so 'n Larm
verdeuwelt wenig von dat, wat dat Hart tau em spreckt. –

So tau 'm Exempel stunnen bi den Soldan sinen Ritt in de Moschee uns' beiden
verleiwten, jungen Herrn, de Herr Baron un Herr Nemlich, wid af von Helenen un
früren in den Sneiregen, de von baben dal fisselte, Herr Nemlich an den Hals
wegen den nigen Slips, de Herr Baron an de Fäut wegen de Glanzsteweln. Anton
stunn ok wid af von sine leiwe Fru un sach sick vör Allen de lütte arabischen
Schimmel an, de von de Leibgard' reden würden. De lütte, thüringsche Kopmann
taxirte in de Geswindigkeit de goldne Tömung von de Pascha-Pird' un den groten
Demantstirn, den de Soldan up de Bost drog, un rep ein æwer 't anner Mal: »Oh,
Ihr Männer! Ihr Männer! – Ja, der Sultan hat die Gewalt!« Herr Gumpert säd:
»»Schauderhaft!«« meinte æwer nich den Soldan, meinte dat Weder dormit, un
Jochen Klæhn säd nicks un wunnerte sick. Unkel Bors stunn tau Fru Groterjahnen
ehren Arger wid af von de Gesellschaft un hadd sick, indem dese Uptog nicks
Nig's för em was, de Rockslipp vull Stuten köfft un fauderte nu stats de Häuner
de willen Hunn', grad' as wir hei en ollen, verkledten, framen Muselmann, denn
de erbarmen sick in dese Ort æwer dat hungrige Veih. De olle Dam' hadd sick
vorher bi den grichschen Dollmetscher nah de Reihenfolg' in den Tog erkundigt,
un kunn nu den ollen Jahn un Helene Omer Pascha un Fuad Effendi un de annern
vornehmen Paschas wisen. Fru Groterjahnen, de nah lange Dag' Paulen mal wedder
habhaft worden was, stellte sick, dat sei beter seihn, ok mæglicher Wis' beter
seihn warden künn, mit ehren Sæhn up en Postament von 'ne Gorenmur, un de
Beiden hadden nu, wenn sei de nimod'sche Kreolin' un den Regenschirm nich hatt,
un Paul sinen Flitzbagen hatt hadd, för en Standbild von Venus un Amor gellen
kunnt. De Soldan müßte sei denn ok woll so hoch taxiren, denn as hei vörbi red,
kek hei sei stramm an, läd dunn de Fingern up de Bost un makte ehr as Muselmann
sin Kumpelment; dat Snuwdauk smet hei ehr æwer nich tau. – Dit is denn nu noch
bet up den gütigen Dag för ehr en reinen, schönen Quell von säute Erinnerungen,
un wenn Anton nich will, wat sei will, denn süfzt sei irst, un denn kriggt hei
't tau hüren. –

So vergungen de fiw bet söß Dag' tau Konstantinopel. – Fru Groterjahnen hadd in
dese ganze Tid vorzüglich up Helene ehr Andringen ehren ollen Mutterbrauder in
't Strick, dat hei sei ümmer ledden un Allens wisen müßt. – Hei, Groterjahn,
was ganz von Herr Nemlichen sine Erklärungen afsprungen, un hadd sick meistens
ümmer an de olle Dam' wendt, wenn em wat düster vör de Ogen was, un dat was
binah ümmer de Fall. De olle Dam' hadd denn nu ok Mitled mit em, dat hei dor
nich as Blinn'kauh 'rümmer lep, un so kamm 't denn, dat hei ok ümmer mit den
ollen Jahn tausamen was, un wil Fru Groterjahnen ehre Upsicht un Regiment
fehlte, würden de beiden findlichen Bräuder tauletzt so umgänglich mit enanner,
as wenn vördem nicks passirt was. – Groterjahn was noch en beten blöd' un 
unseker, Jahn æwer schanirte sick gor nich un bedrog sick so, as wahnten sei
beid' noch tau Groten- un Lütten-Barkow, un sine Windhunn' hadden seindag' nich
de Pagelunen dod beten. – –

An den letzten Dag makte de olle Dam', de in ehre dädige Unrauh de
Bekanntschaft mit einen dütschen Baukhändler makt hadd, den Vörslag, wat sei
nich unner Anführung von desen fründlichen Mann mit ehr nah de asiatsche Sid,
nah Scutari 'ræwer un von dor ut den Bugurlu-Dagh bestigen wullen. – De oll
Jahn was dorbi glik up den Platz, un ok Anton was dat taufreden, indessen
glöwte hei denn doch dat sine ehelichen Verhältnisse schüllig tau sin, dat hei
sine Fru dese Extratur anzeigte un sei dortau ebenfalls upfödderte. – Hei gung
also 'ræwer nah ehr Quartir. –

All up de Trepp hürte Anton sine leiwe Fru ehre Stimm, sei predigte mal wedder;
un wil Anton dese Wolldaht all so oft genaten hadd, un sin Gewissen in desen
Ogenblick nich ganz fri was – denn hei hadd eigentlich vör, sine Fru de Reis'
up den Barg so nattkolt un dreckig uptaudischen, dat ehr de Lust dortau vergahn
süll – wull hei sick all up de Flucht begewen, as sine Jeannette ut de Stuw'
kamm un von den Süll taurügg rep: »Und, mein Kind, dabei bleibt es, und ich
werde mich sogleich an den Unternehmer und den Kapitän wenden.« – De Flucht was
Antonen nu afsneden, hei müßt in 't Füer, un dat dat heit hergahn würd, kunn
hei an sine Fru gewohr warden. – »»Was ist denn los?«« frog hei, as hei in de
Stuw' kamm un Helene ganz benau't un bedräuwt sitten sach. – »Es sind
Frauenangelegenheiten, Anton, und am besten ist es, Du kümmerst Dich nicht
darum.« – Nu was æwer Fru Groterjahnen seindag' süs nich gegen Helene hastig,
dit müßte em also doch upfallen, un hei fung an: »»Ja, aber . . . .«« – »Ach,
Mutter verlangt . . . .« föll Helene in. – »»Mein Kind,«« foll nu wedder Mutter
in, »»wenn Deine Mutter es für passend hält, Deinen Vater in unsere Unterredung
einzuweihen, so wirst Du ihr das Wort lassen. – Die Sache ist diese: unsere
Wirthin ist Modistin und hat die Lieferungen für viele Pascha-Damen, so auch
für den Harem von Omer Pascha. Nun ist sie auf morgen Nachmittag dahin bestellt
und hat sich freundlich erboten, mich und Hella dahin mitzunehmen. Ich habe das
dankbar angenommen, und nun macht mir mein Kind Einwendungen dagegen.«« – »Ja,
aber,« fung Anton wedder an, »das Schiff . . . .« – »»Ich weiß, was Du sagen
willst, Anton: das Schiff soll schon heute Abend abgehen; aber ich werde mit
dem Unternehmer und dem Kapitän sprechen, und diese werden nicht so
rücksichtslos gegen mich sein, wie Du es gegen mich bist, Anton. – Und sollten
sie es doch sein, so bleiben wir hier – es bleiben Viele von der Gesellschaft
hier und fahren mit einem andern Dampfschiff nach. – Diese Gelegenheit zur
Bildung meiner Tochter werde ich mir nicht entgehen lassen, und was kann für
eine zukünftige Gattin bildender sein, als der Anblick dieser durch
Männerroheit entwürdigten Geschöpfe in den Harems? – Mein Kind wird sich ein
Beispiel daran nehmen; sie soll es besser haben, als ich, sie soll nicht so
entwürdigt werden, wie ihre unglückliche Mutter.«« – Nu was sei, as Anton
markte, in dat richtige Fohrwater, un hei hadd nu woll Pahl treckt, wenn em
Helene nich tau sihr jammert hadd, hei fot also up 't Frisch wedder nah: »Meine
liebe Jeannette, der Mensch soll . . . .« – »»Bleib mir mit Deinen
Gemeinplätzen vom Leibe!«« unnerbrok em sine Fru – »»sie mögen für Paulen
passen, für mich sind sie nicht.«« – »Mutter,« rep Helene, »liebe Mutter!« un
sprung up un fot ehre Mutter üm, »ich weiß, Du meinst es gut mit mir; Du meinst
es besser, als ich es verdiene; aber bedenke doch, was uns in den fremden
Verhältnissen für Unannehmlichkeiten passiren können, und wir sind ohne allen
Schutz.« – »»Schutz?«« frog Mutter, un richt'te sick in Enn', »»bist Du nicht
im Schutze Deiner Mutter? Und Unannehmlichkeiten? – Wenn der Großsultan selbst
Deine Mutter mit Achtung grüßt, so werden sich sein Untergebener, Omer Pascha,
und dessen Frauen wohl hüten, sie anders als mit Auszeichnung zu empfangen.«« –
Dorgegen let sick nu gor nicks seggen, ok Anton verzagte dorup, æwer mit
Ingrimm wegen de Unmæglichkeit; hei fot den Drücker, gung ut de Dör, un de
Ingrimm slog bi em dörch, hei stek den Kopp wedder taurügg dörch de Dörenritz
un rep roh un plattdütsch: »Un dat Schipp geiht hüt Abend, un wi führen mit dat
Schipp.«

So! Nu hadd hei sinen Trumpf utspelt; æwer dese Anstrengung hadd em so in
Upregung versett't, dat hei sick noch gor nich recht besinnen kunn, un dat hei
luter verquere Antwurten gaww; denn as de olle Dam' em frog: »»Na, min leiw'
Herr Groterjahn, Sei führen also mit?«« säd hei: »Dat Schipp führt hüt Abend.«
– »»Nein, nein lieber Herr Groterjahn, das kleine Dampfschiff, welches uns von
der Galatabrücke nach Scutari bringt, fährt in einer halben Stunde.«« – »Un nah
Omer Pascha sinen Harem sælen sei nich!« – »»Wer will denn in den Harem? wi
willen jo up den Bugurlu-Dagh,«« lachte Tanten Line. – »Un Helene sall dor nich
hen.« – »»Mein Gott, wat is dit? – Wenn Ehr lütt, leiw' Lening mit will, worüm
sall sei denn nich? – Nu kamen S' æwer; 't is de höchste Tid.«« – Na, tauletzt
un tauletzt würd de arme Groterjahn denn doch so ruhig, dat hei æwersichtlich
vertellen kunn, wo 't em gahn was. – »»Ehre Dochter is en lüttes verstänniges 
Mäten,«« säd Tanten Line. – »Un mine Fru?« frog Anton argwæhnsch, denn em gung
dat ok so, as männigen annern Ehmann; wenn hei mit sine Fru tausam was, stred
hei sick mit ehr, un wenn hei mit Annern tausam was, stred hei för ehr. –

De oll Jahn un Jochen Klæhn un Paul, de sick up eigene Hand an Jochen anslaten
hadd, wiren all vörup, un de Beiden folgten nu. – De Damper gung bald af, un
ick segg nicks von dat eigene Gefäuhl, wenn de Minsch tau 'm irsten Mal den 
Faut in einen annern Weltdeil sett't, ick will blot seggen, dat de dütsche
Baukhändler up Allens schön upmarksam un den Dollmetscher maken ded.

De Gesellschaft führte nu dörch Scutari, wat in Verhältniß vel stärker von
Türken bewahnt ward, as Konstantinopel, un wo sei noch vel strenger up ehre
ollen Gebrüke hollen, as dor. – In den einen Einspänner satt de oll Jahn,
Jochen un Paul; in den annern Tanten Line, Groterjahn un de Baukhändler. As sei
ut de Stadt un von den Damm wiren, föllen de Rad' deip in den Leimweg, un de
olle türksche Fuhrmann sprung von sinen Sitz 'runne un knedte bet an de Enkel
in den Leim, dat hei sin lütt, tanger Pird dat lichter maken wull. – »Das
freu't mich doch recht,« säd Groterjahn, »daß so 'n Türk doch ein christliches
Erbarmen mit sein Veih hat.« – De Baukhändler lachte. – »Was lachen Sie?« frog
Anton. – »»Herr Groterjahn, wenn die Türken nicht mehr Erbarmen mit ihrem Vieh
hätten, als die Christen, denn hätte unser Fuhrmann wohl schon lange die
Peitsche zur Hand genommen, aber, wie Sie sehen, führt er gar keine mit sich.««
– »Das wär' der Deuwel!« säd Anton, »womit treibt er denn das Pferd an, wenn's 
stätsch wird?« – »»Hören Sie nicht, wie er mit ihm spricht?«« – »Na, was sagt
er denn?« – ›Schön, mein Apfelchen, schön, meine kleine Rose! Du kommst durch!
– Nur Muth, mein Apfelchen! Nachher giebt's goldene Gerste.‹ – »Hören Sie, das
ist mir doch sehr bemerkenswerth, denn haben Sie hier auch wohl einen
Thierquälerverein, wie in Meckelnburg. – Neulich noch hat der, was der Öbberste
von ihnen ist, Polonius aus Swerin, an mich geschrieben, was ich nicht auch in
Rostock so einen einrichten wollte, ich habe aber man noch so viel was Anders
zu thun.« – »»Einen solchen Verein kennt man hier nicht, die gute Behandlung
der Thiere liegt bei den Türken in der Religion.«« – »Hm,« säd Anton, »das habe
ich mir nicht gedacht, ich habe die türksche Religion für eine rechte
blutgierige gehalten.« – »»In mancher Beziehung würden wir als Christen wohl
nicht mit derselben tauschen können, aber an der gebotenen Freundlichkeit gegen
die Thiere könnten wir uns immer ein Beispiel nehmen, und wie Sie sehn, unser
Türke kommt mit freundlichen Worten weiter als ein mecklenburgscher Knecht mit
der Peitsche.«« – »Ja, wahrhaftig!« säd Anton, »ein meckelnburgsches Pferd
hätte in diesem tiefen Weg schon den Zug versagt.« – »»Un denn laten wi uns as
Christen,«« frog de oll Dam', »»hir von dat arme Dirt dörchslepen? un schämen
uns nich vör den Türken, de dor nebenbi wadt? – Holt!«« rep sei, un as de Türk
dit nich verstunn, rep sei »»Purr!«« un makte den ollen Burßen so 'ne
wunderbore Teiken un Maföken tau, dat de all allein ut reine Verwunnerung
doræwer de Lin' antreckte. »»So!«« säd sei un sprung ut de Wagen, un stunn ok
glik bet an de Enkel in den Leim; de Annern folgten nah, ok de ut den annern
Wagen; un nu gung denn ein Waden dörch de deipen Weg' un ein Klattern dörch
Steinbrüch un æwer Felsen los, dat dat Water unnen in de Stewel un von den Kopp
as Sweit dallep. – Tanten Line makte æwer Allens tapfer mit dörch. –

Un nu stunnen sei baben up den Barg; de Baukhändler hadd ümmer beden, sick nich
ümtauseihn, æwer nu dreihte hei Tanten üm, un dor legen denn nu vör ehren Ogen
all de Herrlichkeiten von dese Welt, nich as sei de Düwel unsern Herrn Christus
wis'te tau 'm Verlocken, ne! as sei uns' Herrgott den Minschen wis't, dat hei
sine ›Werke‹ un sine ›Stärke‹ erkennen mag. – Ja, dor, wo de beiden för de
Minschheit wichtigsten Ird'deils sick scheiden, dor hett de Herr sine Hand vull
Pracht un Herrlichkeit updahn un hett sei utschüddt æwer Land un Meer, dor hett
hei 'ne Brügg spannt vull Licht un Farwen, as de Regenbogen, wo von de ein Sid
de Religionen 'ræwer treckt sünd, dat de Wildheit tamm würd, un von de anner
Sid Maud un Kraft, dat de Fulheit niges, frisches Lewen kreg. – Ja, dor lagg
Konstantinopel as en groten Halwring, den sine Enns dat blage Water bespäulte,
un de sinen höchsten Rüggen düster swarte Barg' infat'ten, mit all sine breiden
Kuppeln un spitzen Minarets, un jeder Stein von ehr redte von dat, wat öltlings
mal hir gescheihn was. – Dreih di rechtsch herüm! – Dor liggt de Bosporus! –
Ja, wi Dütschen kænen stolz sin up unsern Rhein, dat wi em hewwen, un noch
stolzer dorup, dat wi em uns nich nemen laten! æwer wat is de Rhein mit sine 
Borgen un Sagen gegen dit Water, an den sinen Burt mal Grichen un Perser un
Römer un Venetianer un Türken, alle Völker ut unsere Welt, streden un leden
hewwen? wo Gottfrid von Bouillon mit sine Krüzfohrers sin Lager slog un de
Soldan Mohammed sin Pird up den Altor in de heilige Sophienkirch sin Fauder
gaww? – Kikt wider, kikt wider! – dor liggen de beiden türkschen Festungen
Rumeli- un Anadoli-Hissar so breitspurig genæwer, as hadd sick dat Türkenvolk
dormit för ewige Tiden up dit Flag fastsetten wullt; æwer kikt wider! Dor 
achter liggt dat swarte Meer, wat den Namen mit de Daht hett, un dor achter –
stahn de Russen. – Un nu kikt nich wider, denn dor achter swenkt sick 'ne Fahn
dörch de Luft, wo uns' Herr Christus up malt is; hei hett æwer nicks dorbi tau
dauhn, denn hei leggt sine Hänn' woll leiwer up dat Volk, wat an Muhamed glöwt,
as up dat, wat mal einen Iwan geburen hett. – Dreih Di üm! – Nah linksch üm! –
Dor liggt dat Marmormeer, de Propontis, süs in Licht un Rosenglanz, hüt æwer in
deipen Schatten; un swart, as wiren 't Likensarks, swemmen de Prinzeninseln
dorin, un sünd sei 't nich? – Dor begröwen de verkamenen, von de jitzige Welt
verdammten Grichen-Kaiser ehre Döchter. – Schöne Döchter! – Un sei begröwen s
grad' so, as unsere Meckelnbörgschen Eddellüd' ehre Döchter in Kloster
Dobbertin un Malchow, un dachten ok nich doran, dat en warmes, lewiges Hart
slicht mit 'ne Reknung stimmt, de ›zur Ehre des Hauses‹ upricht't is. – Aewer
kikt wider! Dor strahlt Jug in witten Sneiglanz de kleinasiatsche Olymp
entgegen! Hoch! Hoch! Dat hei Jug mal erinnern kann an de annern in
Grichenland, wo mal öltlings Götter up wahnten. – Ja, seiht en Jug mal an,
lang' an! Un denn lat't Jug mal von den Baukhändler ümdreihn, dat Ji achter Jug
seiht. – Wat? – Dor liggt de Weust! de Weust in rosenroden Schin! – Uns'
Herrgott hett sei in sinen Gnaden verklärt, un Abraum hett dorin wandert, un
Moses hett de Gesetztafeln dorin dat Volk wis't, un Christus hett dorin den
Düwel æwerwunnen. – Ach, all dat Schöne rechtsch un linksch, worüm sick Völker
streden hewwen, wo Minschen up Minschen henslacht würden, dat Allens packt nich
so, as wenn Einer dat Flag süht, worin ein einsamer Minsch wandelt in Gedanken,
de tau Gott willen. –

Tanten Line stunn un kek un kek, bet ehr dat Water in de Ogen stunn un sacht
dal drüppte as en Mairegen, unner de sine Wolldaht Allens gräunt un bläuht tau
unsern Herrgott sin Pris un Ihr. Dat wiren frame Thranen un unner ehren Segen
bläuhten gaude Dahten tau Höcht, denn ehr warmes Hart was so kräftig un brav,
dat em en frames Swelgen nich genäugen kunn; ehr Gefäuhl würd glik tau 'ne
Daht, de sei an Minschen äuwen müßt. – »Ach,« rep sei ut, »dat is rührend, hir
möt jedweder Minschenhart rührt warden! Und wer hier steht und dies sieht und
dann noch Haß gegen seinen Bruder im Herzen trägt, de is nich wirth, dat em so
'ne Gottesgnaden æwerkamen.« – »»Sei hewwen Recht,«« säd de oll Jahn an ehre
Sid un gung in deipen, gauden Gedanken von ehr furt up Groterjahnen tau, de en
beten afsid stunn, ok in gauden Gedanken. – »»Groterjahn,«« säd hei, »»Anton! –
As Du noch en unbedarwten, jungen Minsch wirst un Hülp bruktest un Hülp
verlangtest, heww ick dunn nich tru un ihrlich vör Dinen Tun stahn un Unglück 
möt't, dat dat nich in Din Feld kem'?«« – »Dat hest Du dahn,« rep Anton mit den
dat Hart weglöp, un slog in Jahnen sine Hand, »dat hest Du dahn as en truen,
ihrlichen Fründ.« – »»Un is dat nich 'ne Sünn',«« frog de oll Jahn, »»dat wi
uns dörch pure Kinnerien – denn sörre en por Dag' seih ick de Sak so an –
hewwen utenanner bringen laten? – Ick was Schuld doran; æwer Du möst mit mi in
Gelegenheit seihn, ick was nich fri, ick lagg in sworen Banden.«« – »Ne, ick
was Schuld,« säd Anton, »æwer ick was ok nich fri: Du weitst, mit mine
Fru . . . . un nu hett sei dat mit Dinen Korl un uns' Helene utfünnig makt, un
hett sick dat mit den Baron in den Kopp sett't, un . . . .« – »»Lat dat, Anton!
Dat steiht up de Taukunft. Nebenzwecken heww ick nich bi desen Schritt, den ick
Di entgegen kamen bün, mi is allein dorüm tau dauhn, dat Du keinen Zorn mihr
gegen mi in den Harten hest.«« – »Ne, dat heww ick nich; æwer nu kik mal mit
mine Fru . . . .« – »»Ick weit Allens, wat Du seggen willst, Anton, ick will Di
ok kein Ungelegenheiten mit Dine Fru maken, gah Du minetwegen, as vördem, still
an mi vörbi; ick weit jo nu, wo Di üm 't Hart is,«« säd de Oll un gung. –

Anton wüßt ok, wo em üm 't Hart was, em was tau Sinn, as wir dorch Jahnen sine
letzten Würd' em en Zentnerstein von de Seel namen, denn bi all de Freud', de
in em von wegen den Verdrag sprok, sprok ok ümmer de Angst vör sine Fru mit; em
was, as stunn sei achter em un säd ümmer: schämst Du Dich nicht? Schämst Du
Dich nicht? – 'T is recht jämmerlich, recht erbärmlich, dat de Minschen, wenn
uns' Herrgott einmal ehre Harten rührt, dat sei fri æwer- un inenanner fleiten
kænen, unsern Herrgott ehre lumpigen ›Wenn‹ un ›Aewer‹ in den Weg smiten un dat
schöne Gottes-Geschenk glik in den Smutz von de Ird' herunnertrecken! –

Ut de Himmel, in de sick de Gesellschaft 'rinne keken hadd, süll sei denn nu ok
wedder up de Ird' taurügg treckt warden, un dit besorg Paul. – Kinner, taumal
Jungs, hewwen för 'ne schöne Gegend In 'n Groten un Ganzen, un von den Indruck,
den sei up dat Gemäuth makt, noch keinen Verstand; dat Enzelne in de Natur: en
Gewitter, en hogen Fels, en Waterfall, en schönes Pird, en groten Bom, packt
sei ebenso as de öllern Lüd'; æwer 't is, as wenn so 'ne unbännige Jungsseel
irst von de Johren, wo de Leiw' in den Harten bläuht, tomrecht makt werden möt,
dat sei willig de Herrschaft von de Natur üm ehr 'rüm æwer sich anerkennt, un
dese sick ruhig in sick speigeln lett. – Paul hadd sick ok de Gegend beseihn,
so gaud as Einer; æwer 't wohrte nich lang', dunn was hei iwrig dorbi, allerlei
utländsche Blaumen tau säuken, un 't was en ollen gauden Jung'; denn hei wull
sine Swester Lening dor 'ne Freud' mit maken, un dorbi stödd hei denn up en
Busch von Hunn'-Kamellen – Wiß un wohrhaftig, 't wiren Hunn'-Kamellen. –
»Jochen, kik, hir stahn Hunn'-Kamellen.« – »»Ja, Paul, dorför möt ick sei ok
taxiren.«« – »Ja, wo kamen denn uns' Hunn'-Kamellen hir nach Asien hen.« –
»»Ja, Paul, 't Takeltüg ward sick vel an Asien kihren! – Wo dat einmal Ort
hett, dat schanirt sick gor nich. – Weitst woll noch, vör drei Johr up Jugen
frischen Klewerslag tau Groten-Barkow? – Min Mutter seggt: de kann Einer
ümmertau up den Kopp pedden je breider warden s' de sünd noch düller as 
Unvertrad'.«« – »Vatting, Vatting,« rep Paul un lep up sinen Vader tau, »hir
stahn ordentliche, natürliche Hunn'-Kamellen!« – »»Paulus, der Mensch soll den
andern Menschen in einer schöne Gegend nicht in der Natur stören.«« – »Ja,
Vatting, æwer nu möt wi doch nah Hus, 't is de höchste Tid, wi sælen jo tau 
Klock vir up 't Schipp sin.« – »»Ja, wahrhaftig, Du hast Recht,«« säd de Oll un
kek nah de Klock. »»Wir müssen nach Hause,«« rep hei de annere Gesellschaft
tau. –

Un mit trurigen un sehnsüchtigen Harten nemen sei Afschid von dat Flag, un 't
was. as wenn dörch de Seelen en schöne Gesang tönte, vull Erinnerung un
Weihmaud, un ümmer wider, ümmer wider ut de Firn', bet hei tauletzt verhallte
un sturw, un de Seelen in Truer let üm dat, wat west was. – Oh, worüm so bald,
worüm so bald! –

Paulen was nu grad' nich so tau Sinn; hei vermißte Jochen Klæhnen un rep:
»Jochen kumm doch!« – »»Glik!«« rep Jochen un purrte up de Barg in de Ird'
herüm. – Aewer 't wohrte nich lang, dunn kamm hei ansprungen mit en
Hunn'-Kamellen-Busch, de hei mit Wörteln 'rute purrt hadd: »Da, Paul, den nimm
Du mit.«« – »Wat sall ick dormit?« – »»Wat Du dormit sallst? – Den sallst Du Di
in Groten-Barkow up 't Feld planten.«« – »Ih, dor hewwen wi naug von dat Tüg.«
– »»Paul, wat büst Du dumm! – Süh, wat kann dat nich för en Stolt för Di sin,
wenn Du in ollen Dagen mal dat ganze Feld vull Hunn'-Kamellen hest, un Din 
Nahwers kamen un lachen Di dormit ut, un Du kannst seggen: lacht Ji man, dat
sünd keine gewöhnlichen, dese sünd von de aseatsche Ort.««

Paul namm ok richtig den Busch, säd æwer nicks, denn dortau was kein Tid, un
wat hei nahsten den Busch in Groten-Barkow inplant't hett, so dat sick dor en
sorglichen Landmann mit frische Hunn'-Kamellen-Saat versorgen kunn, weit ick
nich; ick weit blot, dat dat nu tau Faut un tau Wagen æwer Hals un Kopp nah den
Bosporus dal gung, un dat sick hir twei un twei in so 'n smallen, spitzen,
türkschen Kahn sett'ten, den sei ›Kaik‹ näumen, un dorin nah Konstantinopel
henæwer flitschten denn de Dinger scheiten so flink un so licht æwer dat Water
hen, as de Swælken in de Luft.

As Anton mit Paulen tau sine Fru ehr Quartir kamm, trippelte Herr Nemlich dor 
buten vör de Stubendör up un dal, un binnen höll Fru Groterjahnen wedder en
groten Palawer, un mankedörch blaffte Unkel Borßen sine Stimm dortüschen: »Dat
geiht nich, Hanning,« un »wi möten tau Schipp,« un »mak doch keine Sperenzen!«
– »»Was ist los?«« frog Groterjahn Herr Nemlichen. – »Die gnädige Frau wollen
nicht auf 's Schiff, sie wollen in den Harem.« – »»Ih, so soll doch . . . .««
rep Anton un gung in de Stuw', un dat nich mit vele Manir, denn hei hadd sick
ut de Pust lopen un Allens, wat hei säd, bullerte hei nu herute, as wir hei in
de höchste Wuth. – Mutter verfirte sick dägern vör Antonen sine Ort un Wis',
Unkel stunn em tapfer bi un rep up Türksch ut dat Finster nah en Lastdräger, un
Helene, de vörsorglich Allens packt hadd, läd sick up dat instännigste Bidden.
Noch höll Mutter wacker Stand gegen alle Drei; æwer as de olle Türk noch dortau
'ruppe kamm, un Unkel em mit ›Büllebülderi‹ un so wider sine Befehle gaww, un
hei nu mit Kisten un Kasten afslepte, dunn würd ehr de Aewermacht tau grot,
dunn streckte sei 't Gewehr, halte ehr Snuwdauk ut de Tasch, fung an tau rohren
un kreg 't mit Nerven. – Helene fot sei üm un wull sei trösten, sei weinte æwer
den ganzen Weg nah 't Schipp, sei was tau sihr slagen; nich dat Upgewen von den
Harem-Besäuk was 't, ne! sei fäuhlte, dat up dit Slachtfeld ehre Macht braken
was. Oh, wat hadd de verwünschte Reis' ut ehr makt un ut Antonen! Wat sei ehr
unner de Fäut wegtreckt hadd, hadd sei Antonen an 't Koppenn' taugewen, sei was
lütt worden, un hei grot, de Fahn, de sei hadd sacken laten, swenkte hei in de
Luft, »und roh,« säd sei vör sick hen, »setzt er den Fuß auf den Nacken der
Besiegten;« – sei hadd nich mal mihr de Kurasch', dit lud' tau seggen. –

Kapittel 14.

Troja, Troja!– Was ist's mit diesem Troja? – Helene un Helehne. – Wat öltlings
emanzipirt was, un wat nu emanzipirt is. – Dat Räthsel von Wulf un Kohlkopp un
Lamm. – Fräulein Helene, ich liebe Sie. – Wo de grote Slang' achter Herr
Nemlichen her krüppt. – Wo Jochen irst Dütsch mit Herr Nemlichen un nahsten
Italjensch mit den Matterosen un den Kellner redt. – Paul up en Kameel. – Wo
Jochen sin Zigarenstummel blew, un wo hei tauletzt ut 'ne türksche Waterpip 
rokt.

'T wohrte lang', ihre dat Schipp in Fohrt kamm, Allens was verdreitlich, dat
Einen nich von den Kaptain de Tid an den Lann' günnt was, de hir nu mit 
Aewerburtkiken vertrödelt warden müßt. De Ein' wir noch so girn einmal üm de
Sophien-Moschee, de Anner üm de Achmet-Moschee, de Drüdde up den Atmaidan
herümmer gahn, de Virte hadd noch wat in den Bazar tau köpen vergeten, un de
Föfte durte doræwer, dat hei hir up 't Deck mit luter Lüd' tausam stünn, de hei
alle Dag' tau Berlin oder Wien seihn kunn, wildeß hei up de Galata-Brügg
allerlei Mords-Kirls an sick hadd vörbi gahn laten künnt: Tscherkessen un
Arnauten, Grichen un Parser, Kreter un Araber, swarte un witte, un gele un
brune un gräune. – Na gegen de Nacht hen gung 't denn wider, un bi 't 
Morgengragen wiren de Dardanellen passirt, un nu gung 't an de kleinaseatsche
Küst entlang. De Dag was för so 'ne Reis' schön, de Hewen stimmte in sinen 
Wessel von Sünnenschin un Regenschuer ganz gaud mit de bunte, terretene Küst un
de Inseln, de dor herümmerlegen, un de Wolkenschatten, de denn un wenn æwer de
Gegend flog, let den Sünnenschin up de Spitzen von de Sneibarg' heller lüchten
un wid æwer de Schatten henstrahlen, as wir hei en Sänger ut de Vörtid, de von
Gott entzündt, de Erinnerung an olle, mächtige Dahten in de Uhren von en
düsteres, verkamenes Geschlecht sung. –

Un grad' so, as vördem, bi Ithaka, gung 't hir von Mund tau Mund: »Troja,
Troja, Troja!« –

»»Was ist das mit diesem Troja?«« frog Anton Herr Nemlichen, de bi em stunn un
all lang' dorup luerte, dat hei fragt würd. – »Ja, das ist:« fung Herr Nemlich
denn nu sine Litanei wedder an un vertellte, wat em ut den lütten Petiscus 
tauflaten was. As hei æwer bi dat hölterne Pird ankamm, dreihte sick Anton 
falsch üm un brummte em æwer de Schuller tau: »»Diese alten Läuschen haben Sie
mir bei der andern Insel schon mal erzählt, glauben Sie, daß ich so dumm bin,
so'n Snack zu glauben?«« – Dormit gung hei af. –

Helene hadd dorbi stahn, as de arme Minsch so vör den Kopp stött würd; ehr
jammerte dat, un sei wendte sick an em: »Erzählen Sie mir das, Herr Nemlich.« –

Herr Nemlich was sihr kränkt, hei was ebenso empfindlich, as jeder annere junge
Minsch, de vel weit un sine Weisheit nich an den Mann bringen kann; æwer dese
fründlichen Würd' ut desen fründlichen Mund versett'ten em mit einen Slag ut
dat irdische Trübsal in dat Himmelrik, as dat ok woll annere junge Lüd' passirt
wir. – Hei fung also wedder von vörn an, æwer en ganz Deil anners. – Wat hadd
sine Vertellung för en Tog! Wo smet hei sick up! Wo swucht't hei sick mit
Redensorten tau Höchten! De Leiw', de em in de Harten still upkint was, makte
em tau 'n lütten Homer – man en ganz lütten, æwer 't was doch einer. – Un wenn
hei von de schöne Helena vertellen ded, de hei ümmer › Helehne‹ näumte – 't
kunn jo sin, dat hei drist naug was, dat mit Afsicht tau seggen, 't kunn jo ok
sin, dat hei 't blot in puren Unverstand ded – denn lücht'ten sine Ogen un 
schinten Helene grad' in 't Gesicht. – Un as hei nu mit sinen Vördrag farig
was, dunn makte hei noch tauletzt 'ne schöne Nutzanwennung un säd: »Sie sehen,
mein Fräulein, daß diese griechsche Helehne durch ihre Schönheit viel Elend
angerichtet hat, wie auch der Herr Professor Petiscus sagt; was er aber nicht
sagt, und was ich sage, ist, daß unsere meckelnburgschen Helehnen ebenso viel
anrichten können.« Dorbi würd hei roth, makte en Diner, fot sick mit de rechte
Hand tüschen West un Vorhemd, as hadd em dor 'ne Nadel steken, un gung as lütte
Paris mit en groten Kopp un grote Fäut nah de annere Sid von den Schippsburt. –
Helene kek em ganz kunsternirt nah: Herr Nemlich was so sonderbor west, sine
Nutzanwendung so stripig, dat sei all beduren wull, em tau de Vertellung 
upföddert tau hewwen; æwer sei kamm nich dortau, denn Tanten Line kamm up ehr
tau un wis'te mit helllüchtende Ogen 'ræwer nah de Küst: »Seihn S', min leiw'
Dochter! Das ist der Tumulus des Achilleus; sin Grawwmal, min leiw' Dochter;
æwer wat dat wohr is, weit ick nich.« – Un nu redte sei in ehre Ort wider von
All dat, wat sei vör sick segen, von Simois un Skamander, de sei nich segen, un
von Tenedos, dat up de rechte Sid lagg; un wischte so den Indruck von den
Uptritt, den Helene eben hatt hadd, ut ehr Gedächtniß, un Herr Nemlich hadd up
de Ort ganz ümsüs Paris un Helene spelt.

Helene müßte nu nah unnen gahn, dat sei ehre Mutter 'rup halte, denn Fru
Groterjahnen was noch in so 'ne desprate Lun', dat sei woll zornig up ehr
leiwstes Kind worden wir, wenn dat nich Allens dahn hadd, wat dat ehr an de
Ogen afseihn kunn. De arme Fru was sihr tau beduren, sei kunn sick in den
Umswung, den de Sak namen hadd, nich finnen, un dorbi hadd sei tau ehren
Unglück Verstand naug, vullstännig intauseihn, dat sei nah allen Kanten hen
depossedirt was, dat sei seindag' nich wedder ehr schönes Rik in Scheiden un
Grenzen taurügg erobern würd, un dat ehr nicks Anners æwrig blew', as Antonen
hir un dor mal denn un wenn en lütten Stein up den Weg von sinen Triumpfwagen
tau smiten. – Dit wull sei denn ok ihrlich dauhn, denn dat was sei ehren
früheren Ruhm schüllig; sei säd æwer nicks von ehre Vörnemen, un as Helene
'runne kamm, satt sei dor mit tausamknepene Lippen, as wir sei 'ne Portmoneh
von en Gizhals un wull nich, dat ehr kostbore Inholt för Jedwereinen up de
Strat smeten würd. Blot, as sei mit ehr Kind de Trepp nah 't Deck 'ruppe gung,
dunn lös'ten sick för den Ogenblick de Knippen von de Tasch, un deip un dump
kamm 't ut den Grunn' tau Höchten: »Ich füge mich in Alles. – Mein Los kenne
ich; aber mein Kind will ich vor einem solchen bewahren.« – Un dunn kamm noch
wat von ›Löwin‹ un ›Junges‹ achter d'rin, wat tworsten nich ganz tau verstahn
was, wat æwer doch sihr irnstlich meint sin müßte, denn, as sei up 't Deck, un
de lütte, höfliche Kopmann ut Thüringen ehr mit en fründlichen Gruß entgegen
kamm, grüßte sei em nich wedder un kek em mit so 'n Por fürige Ogen an, dat hei
taurügg prallte un ganz ängstlich säd: »»Bette, bette! Bette recht sehr!«« un
ehr nah kek un mit den Kopp schüddelte: »»Ja, ja! – Oh, Ihr Männer, Ihr Männer!
– Ja, die Frau Grobian haben die Gewalt!«« – Baben stellte sei sick allein, 
fastslaten, in Slachtordnung up, un sülwst Helene, de ehr de einen Flügel
decken wull, würd detaschirt, denn sei was tau tapfer, as dat sei en Hülpskur
nödig hadd. –

»Seihn Sei, min leiw' Dochter,« säd de olle Dam', as Helene wedder an ehre Sid
stunn un ein' von de schönste Turen up de ganze Reis' ehr vör Ogen lagg, »dit
is Lesbos un hir, de Fels, de sick hir in de See 'rinne reckt, dat is de
Leukadische Fels, von den sick mal 'ne gewisse Perßohn, mit Namen Sappho, wat
'ne Dichterin west sin sall, grad' as Lowise Brachmann von de Gibichenstein bi
Halle, in dat Water 'rinner stört't hett. – Sei seggen, dat sall ut Leiw'
gescheihn sin. Glöwen Sei dat nich, min leiw' Dochter; dat möt 'ne snurrige Ort
von Leiw' west sin. Die wahre, reine Liebe zerstört nicht, sie erhält, sie
pflanzt und pflegt und wartet fromm und demüthig die Zeit ab, wo das Gepflanzte
seine Früchte bringt. – Un nu denken S' sick en Frugensminsch, wat mit 'ne
Leier in'n Arm von baben in dat Water 'rinner springt. – Na, wi dörben uns up 
Stunns ok nich vel doræwer monkiren, denn nu springen jo weck Frugenslüd' all
mit de brennende Zigar in 't Water. – Sei nennen de Ort emanzipirt. –
Minetwegen! Ick bün ok emanzipirt, mi hett dat Schicksal up minen eigenen Kopp
stellt; æwer derowegen rok ick doch kein Zigaren un gah ok nich tau Water. – So
'ne Emzipatschon, min leiwe Dochter, is en slicht Geschäft, ick rad Sei nich
dortau.«

Je wider dat Schipp vorwärts kamm, desto schöner würd de Insel: en riken Kranz
von Zitronen- un Pommeranzen- un Oel-Böm treckte sick üm den Faut von hoge
Barg' bet an de blage See, un ut dat düstergräune Low lüchteten witte Städer un
Dörper herute, un hoch æwer de fruchtbore Küst howen sick wild un terreten
steile Barg' tau Höchten un reckten de witten Sneispitzen in Enn'. De höchste
von ehr ward ok Olymp näumt; denn in Grichenland was dat öltlings Mod', dat
jede Landschaft ehren eigenen Provat-Olymp hewwen müßt, un 't was dormit binah
ebenso wid tau, as up Stunns bi uns, wo nu ok all binah jeder Schriftsteller
sinen Provat-Parnaß hett, up den sine Spitz hei sick mal denn un wenn setten 
deiht un von dor mitledig up dat Gekrauwel von dat annere Wormtüg herunner
kickt. –

Den Abend smet dat Schipp Anker in den Haven von Smyrna, un wil dat tau 'm
Landen tau späd' was, müßte sick de Gesellschaft bet tau 'm annern Morgen 
gedüllen. Dunn was 't æwer dorför ok en groten Upstand, un Allens drängte mit
Gewalt un Hast, dat dat tau Boot kamm; ok Fru Jeannette was hüt vermorrntau tau
rechter Tid up den Platz, un Paul rep sinen trugen Fründ Jochen von 't Boot ut
tau: »So spaud Di doch, Jochen, un kumm! Hir is noch en Platz för Di.« – »»För
ditmal nich, Paul!«« rep Jochen von dat Schipp herunner. »»Ick möt mi doch
wunnern, dat Du dat nich gewohr worden büst, dat min Herr sick vörgistern up
den ßackermentschen Barg' de ein' Stewelsahl afreten un gistern den ganzen Dag'
dorup herümmer lumpt hett. Dat 's mi denn doch æwer tau respektirlich, ick will
em 't oll Ding, so gaud as 't geiht, wedder fastmaken.«« –

Ja, 't Gedräng' was grot un de Hast ok, un ok bi Fru Groterjahnen; denn as sei
an 't Land kamm, hadd sei ehr Handbauk von Moritz Buschen æwer dat Morgenland
vergeten, un as Helene sei doræwer trösten wull un ehr säd, sei süll man
mitkamen, de annere Gesellschaft würd woll Bescheid weiten, un denn wir jo dor
uterdem noch en Führer, frog sei ehre Dochter ganz spitz: wat sei, ehr Kind,
ehr Vergnäugen doran hewwen wull, dat sei, de Mutter von dat Kind, mit 'ne 
Binn' vör de Ogen in 'ne frömde aseatsche Stadt herümlopen süll. – »Mutter,«
rep Helene, »dem läßt sich ja leicht abhelfen, ich fahre zurück und hole de
Buch.« – »»Ja wahrhaftig!«« knurrte dor wat los, »»und ich werde – äh –
äh . . . .«« – »Danke! danke!« säd Helene tau den Herrn Baron, de sick dese 
Mäuh gaww un sick dese Umstänn' maken wull, »Herr Nemlich, nicht wahr? Sie sind
so freundlich mich zu begleiten.« –

Oh, Helene, Helene! wat büst Du dumm! – Hest Du meindag nich von dat Räthsel 
hürt, wo en Lamm un en Kohlkopp un en Wulf æwer dat Water führt warden sælen?
Worüm führst Du nich mit den Kohlkopp von Baron? Worüm trugst Du den Wulf
Nemlich? – Hei hett Di! – Kik, wo hei Di ankickt, as Du, Lamm, mit em nah dat
Schipp 'ræwer führst, wo fast, wo seker! – Un Herr Nemlich was nu sine Sak ok
seker: Helene hadd de Nutzanwennung von gistern verstahn un hadd sick hüt all
em in de Arm smeten, un de Wulf lachte æwer 't ganze Gesicht un wis'te de
witten Tähnen, Paris entführte Helena! Un an den Äuwer stunn de Baron un
Menelaos un de Kohlkopp in eine Perßohn un tröst'te sick dormit: ick holl 't
mit de Mutter! – –

Lamm-Helene sprung de Trepp unner dat Deck dal, dat Bauk tau halen; Wulf
Nemlich folgte, un unnen in de Kajüt, wo up Stunns keine minschliche Hülp 
aftauraupen was, stellte hei sei, un, stats sei nah ungebildte Wulfsort an de 
Gördel tau packen un tau wörgen, föll hei as gebildte Wulf vör ehr up de Knei
un rep: »Fräulein Helene, ich liebe Sie! ich liebe Sie! Gott allein
sieht . . . .« – Weg was sei, de Trepp tau Höchten, 'rin in de Boot, un dat
Lamm was borgen. –

Aewer 't was en ollen schönen Gott, de dat mit anseihn hadd; achter de Gardin'
hadd hei sin göttlich Gesicht vörsteken un hadd en Stewel in de Hand, un kamm
nu tau 'm Vörschin: »Na, Du makst Di gaud, Franz Nemlich! So bliw man noch en
Strämel bi! – Ick ward mi nu mal vör Di henstellen un ward so dauhn, as wir ick
Helene, un denn kannst Du jo Din Lex wider seggen. Du hest sei jo woll ebenso
as de annern utwennig lihrt.« – Herr Nemlich was upsprungen un lep nu in de
Kajüt herümmer, mit de Hänn' vör 't Gesicht, sine Backen brennten, sin Hart
æwer noch vel mihr. »»Gemeiner Kerl,«« rep hei. – »Dat seggst Du, Franz
Nemlich! – Süh,« was Jochen sine Antwurt, de sihr ruhig un halw mitledig tau 
Rum' kamm, »ick heww Di ümmer för dumm taxirt; æwer ick möt mi æwer mi sülwst
wunnern, dat ick Di noch wid unner 'n Pris taxirt heww: Du büst jo dæmlich.« –

Herr Nemlich rönnte de Trepp nah 't Deck tau Höcht; Jochen gung ganz sachting
achter em her. Franz Nemlich kunn em nich entgahn. – Jochen was, as ein' von de
groten Slangen, de ehre Row langsam æwer seker, ümmer Toll för Toll, 
æwersluken. – Herr Nemlich was up 't Vörschipp lopen; 't wohrte nich lang, dunn
kröp dese Slang' an em 'ranner un säd: »Ja, kik Du man, Franz Nemlich! – Süh,
dor swemmt uns' Helene hen, un wi Beide sitten hir, as en por Maikäwers, de in
't Water follen sünd un Gott danken, dat sei noch en Ruhrhalm tau faten kregen
hewwen.« – Herr Nemlich dreihte sick von em af, hei kamm sick gor nich as en
Maikäwer vör, hei höll sick in desen Ogenblick för en Galeerenslaven, de mit en
wohren Scheusal, mit en Afschum von de Minschheit up ein' Bank smädt was un wid
æwer dat Water weg alle Glückseligkeiten liggen sach. – Hei lep nah 't
Achterdeck. – Jochen kröp em langsam un seker nah. – »Franz Nemlich, süh, ick
heww Di seggt, Du büst dæmlich. – Büst Du dat nich? – Wo kannst Du Dine Hand
nah uns' Helene utrecken? – Süh, Du hest mi 't all oft unner de Näs' rewen, ick
wir man en Bedeinter, un Du höllst Di jo woll all för so 'n rechten klauken
Perfesser ut Rostock, de sick blot unnen an de Fingern tau strippen brukt, dat
hei de Weisheit up Buddel trecken kann. – Dat schadt em æwer nich, Franz! –
Dæmlich büst Du nu einmal west, dat 's gewiß, æwer wi hewwen doch einmal in de 
Schaul up de sülwige Bänk seten, un hewwen uns jo ok denn un wenn mal in aller
Freud' un Fründschaft mit enanner schacht't, un süh, dat sett't unner dat Fell
so 'n säutes, mitlediges Smolt an, so dat ick nich anners seggen kann, as.
Franz Nemlich, Du jammerst mi!« – »»Dat hest Du gor nich nödig, mi tau
seggen.«« – »So? also up de Ort? – Na, denn möt ick Di en beten drister un
stripiger kamen.« – Hir richt'te sick Jochen so hoch in Enn' dat hei binah as
ein von de Perfessers in Rostock utsach. – »Schämst Du Di nich, Franz Nemlich?
– Irst löppst Du den ollen, ihrlichen Köster Beerbom dat Hus in wegen Munde, un
settst dat Mäten allerlei in den Kopp wegen Zwiebelsdörp, un knapp büst Du æwer
de meckelnbörgsche Grenz, dunn sleihst Du üm? – Oh, ick heww ok ümslagen: ick
heww in Barlin 'ne ganz annere Ansicht von Apen un Boren kregen un hir von de
Törken; æwer dat ick up de Infall kamen bün, dörch 'ne Frigeratschon en
Gaudsbesitter tau warden un up den Landag tau kamen, dat is mi in de Seel nich
infollen. – Na, de Landags-Herren würden sick æwer ok sihr tau Di freu'n.« – –

Herr Nemlich lep up 't Vörschipp, Jochen natürlich achter em her. »Franz
Nemlich, bedenk Di de Sak irst ordentlich, wat Du Landstand warden willst. – 'T
is up Stunns ok nich mihr so; un denn denk mal an de gaude, leiwe Munde, un wat
würd dat woll för en Elend warden in unsen ollen Köster Beerbom sinen Hus'. –
Ja, kik Du man! – Dor leggt uns' Helene eben an. – Oh, Du Schapskopp!« – Herr
Nemlich kek stiw un starr nah den Punkt, wo de letzt Funken von Helene
verglummen was. – »Ja,« säd Jochen, »'ne schöne Gegend is dat hir, æwer dat
heww ick nu ok all lihrt – ick lihr 't All! – De schönste Gegend helpt uns
nicks, wenn wi nich mit uns' Gewissen in 'n Kloren sünd,« un de oll Jung' würd
gor tau irnstfast utseihn. »Süh, Franz, ick bün man en dummen Bengel, man en
Bedeinter; æwer, as ick all seggt heww, Du jammerst mi. Worüm? – Wil dat Du nah
de Duw' grippst un den lütten Sparling ut de Hand lettst. – Du süllst de 
Grappen laten un Di mit de lütten Sparling en Nest in Zwiebelsdörp bugen.« –
»»Ich muß an's Land!«« rep Herr Nemlich, »»ich muß an's Land!«« – »Wenn Du
möst, Franz Nemlich, denn helpt dat nich, un ick ward mal mit einen von de
Matterosen reden;« un dormit gung hei up einen von de italjenschen Schippslüd'
tau, slog em up de Schuller, reckte den Dumen so æwer dat Water 'ræwer, wis'te
up dat Schippsboot un halte för so en halben preußschen Daler Piaster 'rut. –
Dat verstunn de brave Mann, un Jochen kamm an Franz Nemlichen 'ranner un säd:
»Allens besorgt! Ick heww up Italjensch mit em spraken. – Süh, dor liggt dat
Boot! Un nu kumm!« –

Sei führten an 't Land; æwer, as sei anleggt hadden, was dor ok nich 'ne Spur
von de Gesellschaft tau hüren un tau seihn. – Je, wat nu? – Herr Nemlich was
tau sihr slagen, as dat hei sick vel üm ehre Verlatenheit kümmern süll; sine
Gedanken floten in en bisterigen, unbestimmten Newel tausam, un blot ein Punkt
kek dorute, de was dorför ok in en rechtes, schönes, helles Licht stellt: Du
hest en schönen, dummen Streich makt! – »Ich muß und muß das Fräulein sprechen!
« rep hei. – »»Dat Du noch mihr dummes Tüg maken wullst!«« säd Jochen, »»æwer
Franz Nemlich, Du jammerst mi, un wenn Du mi verspreckst, dat Du Di wedder an
den ollen Köster sine Munde 'ranner swenken willst, denn will ick mal seihn,
wat wi de Schauw' nich updriwen kænen. – Wenn ick blot irst Paulen habhaft
warden künn. – Na, täuw mal! De Markür hir in dat Wirthshus is en Italjener,
hei redte irst mit den Matterosen, un Italjensch kann ick all en beten. – Kumm
mal mit!«« – Hei gung nu an den Kellner 'ranner, nam de Fust un slog em ganz 
sachten dormit in 't Gnick, blot üm em upmarksam tau maken, langte in de Tasch
un drückte em en por Piaster in de Hand; kek üm sick herüm, as söchte hei wat,
makte dunn 'ne Bewegung mit de beiden Hänn' in de Runn' un treckte mit de
Achseln, wat so vel heiten süll, hei wir sihr in Verlegenheit, denn hei seg'
hir keinen Minschen, wis'te dunn mit de Hand rechtsch un linksch, ret dat Mul
up un kek den Kirl grad' in 't Gesicht, wat de Frag' bedüden süll: »Wo sünd sei
blewen?« säd æwer, üm de Sak em noch düdlicher tau maken, lud': »Dumme Hund,
hest mi nu verstahn?« – Un de brave Italjener verstunn em: › canaglia!‹ säd
hei, stek æwer dat Geld in de Tasch un wis'te nu mit de Hand grad'ut un denn
rechtsch un denn linksch un denn wedder ümschichtig anners, un Jochen 
nickköppte em tau, un fung an un ok frag'wis' tau wisen, un dunn nickköppte de
Italjener wedder, un so redten sei mit enanner, un tauletzt säd Jochen: »So,
Franz Nemlich, nu kumm! In dit oll Lock weit ick nu ok all gaud Bescheid.« –

Un Jochen gung nu tapfer vöran, grad'ut de Strat entlang, un as sei tau Enn'
was, stunn hei still un säd: »Je, Franz Nemlich, wenn 'ck em recht verstahn
heww, denn müßten wi uns nu ok woll mal eins linksch swenken.« – Un dicht an
sine Sid säd 'ne Stimm: »»Liebe Schwester, es sind Deutsche – lauter Deutsche –
und dies sind Plattdeutsche.«« – »Wo, Deuwel!« rep Jochen. »»Mein Gott!«« rep
Herr Nemlich, un beid' keken sick üm; un dor stunnen in de Husdör twei 
öllerhafte Mätens, so sauber un so rendlich in swarte, wullene Kleder, mit en
slohwittes Dauk æwer de Kopp, un keken sei so fründlich an un so vull Freuden,
as wiren sei olle Bekannte, un Jochen säd: »Ja, Madamming, Dütsche sünd auch
mit mang, wir sünd abersten Mecklenbürger.« – Un de beiden Damen säden, so vel
sei wüßten, wiren dat jo doch ok Dütsche, un nödigten sei fründlich 'rinne in
ehr Hus, un Herr Nemlich kamm in en gebildetes Gespräk mit ehr, un dor kregen
sei denn nu tau weiten, dat ehre drei Swestern von den Rhein her, ut
Kaiserswerth, hir ut pure Minschenfründlichkeit för Christen un Heiden, Juden
un Türken 'ne Schaul up ehre eig'ne, swacke Hand upricht't hadden, un dat
Gottes Segen nich utblewen was. – As sei nu noch gewohr würden, dat de beiden
ollen dummen Jungs hellschen in Verlegenheit wiren, woans sei ehre Gesellschaft
wedder finnen süllen, schafften sei ehr en Führer an, en ollen Wiener
Bierschenken, un as Jochen sick mit den bespreken wull, verstunn hei kein Wurt
un säd: »Franz Nemlich, wi Meckelnbörger, seggen sei jo, sünd ok Dütsche, un
dit will jo nu ok sick för en Dütschen utgewen, æwer ick verstah kein Wurt; hir
kannst Du Di mit behewwen, mit de Italjener ward ick farig.« – –

Un nu gungen sei mit den ollen, braven Wiener nah de Brügg, wo de Kameelen
beladen warden, un Jochen säd: »Wenn wi Paulen drapen, denn drapen wi em hir,
denn hei is sihr för Veih.« –

Un richtig! Dor was Paul mang en Hümpel von Bedowinen-Arabers un satt baben up
en Kameel, so reis'farig, as süll 't nah Mekka un Medina losgahn. »Gott bewohr
uns, Paul,« rep Jochen, »Du schanirst Di doch gor nich. – Wo kümmst Du up dat 
Beist heruppe?« – »»Ick bün 'ruppe klattert.«« – »Wat sädst Du denn tau de
Kirls?« – »»Ick säd nicks, ick gaww ehr en Drinkgeld.«« – »So,« säd Jochen tau
Franz Nemlichen, »nu kann de all Törksch. – Wo sünd denn nu de Annern?« – 
»»Weit nich, Jochen.«« – »Na, denn kumm 'run, mit uns, süs verlöppst Du Di.« –
Un sei gungen nu butwarts von de Stadt an de Barg' tau Höchten, indem dat de
olle Führer sick nah den Weg befragt hadd, den de Gesellschaft namen hadd. – As
sei nu so de Barg' tau Höchten stegen un den schönsten Sünnenschin, un de Stadt
un de blage See mit ehre Inseln un rechtsch un linksch noch högere Barg' tau
ehr 'ræwer keken mit so 'ne klore Farw', as wenn sei dörchsichtig was, un Herr
Nemlich mit en deipen Süfzer still stunn, dat hei sin armes, bläudiges Hart
dormit käuhlte, dunn stunn Jochen ok still un säd: »Paul, süll Di dat woll nich
wunnern, dat hir un den Prillmand de Tüften all bläuhn? Un kik mal: de Gasten
steiht all in Ohren! – Wenn 'ck dat min Mutter vertell, denn glöwt sei mir jo
dat nich; æwerst Du hest dat jo nu ok seihn.« – »»Jochen,«« rep dat von wid
her, »»Jochen Klæhn!«« – »Wat sall hei? Hir hängt hei!« rep Jochen taurügg.
»Sall ick mi nu woll nich wunnern, Paul, dat sei mi in desen Gegenden ok all
kennen?« – »»Jochen hir!«« rep dat wedder. – »Gott bewohr uns, dat is min Herr,
un dor sitt hei baben mit de olle grise Dam'! – Nu kumm!« – Dormit smet Jochen
sine Zigar weg, denn dit Geschäft hadd hei ok all lihrt – hei lihrte Allens –
dormit hei sinen Herrn mit Anständigkeit unner de Ogen kem', un wull nu eben
bargan, as Paul rep: »»Ne, Jochen, nu kik!«« – Un dor was würklich wat tau
kiken: twei so 'ne brun angelopene Kreter- un Araber-Jungs un en wat stiwere
Muhrenjüngling hadden sick dor in den krusen Poll un plückten sick de Feddern
ut un slogen sick üm Jochen sinen Zigarenstummel, bet de swarte Muhr Herr
dorvon würd un Jochen sinen Stummel vör sinen sichtlichen Ogen upfret. – »Gott,
Du bewohre!« rep Jochen, »Franz Nemlich, wenn wi vördem beswören wullen, dat
wat wohr un wiß wir, denn säden wi: ick bün en ewigen Deuwel un Füerfreter! Dor
hest nu einen. – Swart süht hei ut as de Düwel, un Füer frett hei – frett 'ne
Zigar up, as wir 't en Zuckerstengel.« –

As de Gesellschaft nah baben tau den ollen Jahn an den Barg 'ruppe klatterte,
säd Jochen ümmer vör sick hen: »Wo de sick woll wunnern ward! Wenn 'ck em dat
vertell, hei glöwt mi jo dat nich; æwer – Gott sei Dank! – Paul is min Tüg'« un
as hei nu baben tau sinen Herrn un de olle Dam' kamm, säd hei: »Herr, mitbröcht
heww ick em nich.« – »»Wen, Jochen?«« – »Den Stewel, Herr. – Aewer besorgt heww
'ck em ordentlich: ick heww irst Ehren witten Strump antagen un de Stewel
doræwer, un wo de witte Strump dörchschinte, dor heww ick Wichs upsmert, so
dick, dat Einer hellschen nipp taukiken möt, wenn hei seihn will, wat Stewel un
wat Strump is. – Aewer einen Annern heww 'ck uns mitbröcht, hir!« – un dormit 
slepte hei den ollen Wiener Bierschenken 'ranner – »de sall hir nu gauden
Bescheid weiten, æwer, Herr, glöwen S' em nich, hei möt sick ümmer bi annere
Lüd' befragen, un wer Deuwel kann den Dæs'kopp verstahn? – Herr, ick frag' den
Kirl, wo dit oll Lock heit, dunn seggt hei: ›Smyrna‹ – Smyrna? is dat en Nam'
för 'ne Stadt? – Ne, Tessin un Penzlin un Malchin, dat lat 'ck mi gefallen,
æwer Smyrna?« un dormit gung Jochen af un resonnirte noch inwendig, grad' as so
'n ollen, trugen Hofhund, de dat Bleken besorgt hett un sick nu noch nich ganz
tau Rauh gewen kann, dat em sin Geschäft von en Annern afnamen is. –

Un dit was gescheihn: Tanten Line hadd de Aflösung æwernamen un hadd sick mit
den ollen ›Bruder meiniges‹ – denn de olle Wiener was eigentlich en Kroat – in
en dütsches un düdliches Verständniß begewen, un de olle Burß hadd so vel 
begrepen, dat hei de Gesellschaft von de Barg' wedder 'runner in de Türkenstadt
un denn in de Grichenstadt bet taurügg in den Hawen führen süll, wo de Franken
wahnen. – Na, dit geschach denn nu; æwer hir was dat doch en beten anners as in
Konstantinopel; wenn ehr dor 'ne Törkin begegnet was, denn hadd sei ehr drist
ankeken, un sei ehr ok, un de schönen Türkinnen hadden ehr ok woll männigmal en
leiwliches, scheiwes Mul tau makt un de Tung' utreckt un ehr de
fründschaftlichen Gruß ›Giauri‹! tauraupen; æwer hir was 't anners, hir
dreihten sei ehr de Achtersid tau un stellten sick mit dat Gesicht in 'ne Eck,
un Jochen säd gaudmäudig tau sinen ollen Schaulkameraden: »Franz Nemlich, kihr
Di dor nich an, sei schaniren sick blot, un Du denk blot an den Köster sine
Munde.« –

So kemen sei denn nu an en törksches Koffehus vörbi, un Tanten Line rep: »Wir
müssen Alles sehn. – Hier gehn wir hinein!« un dormit stakte de olle, tapfere
Dam' dörch en hellschen dreckiges Vörhus dörch un rep: »Kommen Sie nur mit!« un
as de Gesellschaft sick dor dörchslagen hadd, stunn sei up en wunderschönen
Hof, de mit Marmor utleggt was, wo en käuhlen Springbrunnen sprung, un wo de
schönsten Böm in hellen Bläuhen stunnen. – Ach, 't was en Gruß von unsen
schönen, dütschen Frühling! – Un dor legen en por olle, ihrwürdige Törken un
fierten ehren ›Kef‹ un rokten Toback, villicht ok en beten Opium dormang – wer
weit 't – un twei Grichen seten dor un spelten Tarock un kregen sick af un an
dorbi in de Hor un tulten sick – æwer de grötste Aewerraschung was doch för de
Gesellschaft: dor satt de bunte Bottervagel von Jenenser Franken, Herr Beier,
un Herr Gumpert un rokten Toback ut 'ne Waterpip. –

»Wie geht's Ihnen, junger Freund?« säd de olle Jahn un gaww den Bottervagel de
Hand. – »»Wunderschön,«« säd Herr Beier, denn hei was einer von de glücklich
situatisirtenIck weit recht gaud, daß dit schöne Wurt nich ut Meckelnborg
stammt; æwer, wil 't en Leiwlingswurt von den Herrn Commerzionsrath Schwofel
is, »so habe ich den Wortschatz deutscher Nation damit zu bereichern gesucht.« 
Lüd', de seindag' nicks fehlt, wenn sei gaud mit Eten un Drinken besorgt sünd.
– »Und Ihnen, Herr Gumpert?« frog Tanten Line. – »»Schauderhaft!«« was de
Antwurt, un dat blasse Gesicht sach ganz nah de Antwurt ut. – »»Der Herr Beier
hat mich dazu überredet, ich soll aus einer türkischen Wasserpfeife rauchen,
und da soll ich den Rauch immer in die Lunge hineinziehen. – Zigarren rauche
ich ja alle Tage; aber dies . . . .«« – »Herr,« säd Jochen un drängte sick en
beten nah vörwarts, »Zigaren, dat heww ick nu all lihrt,« – un hei bet æwer de
rechte Schuller 'ræwer – »Paul, Du swig ganz still! – Un wenn Sei 't verlöwen,
Herr, denn bring' ick em dat Ding in den Gang', hei hett keinen Tog- un keinen 
Soghaken.« – Un dormit sett'te sick Jochen hen un rokte ut de Waterpip, un as
Herr Gumpert sei nich wedder nemen wull, rokte hei tapfer wider un säd tau
Paulen heimlich bi Sid: »Paul, wenn min Mutter dit so mit anseg', wat würd sei
sick wunnern, dat ick nu ok all up Törksch roken kann.« –

De Gesellschaft würd nu up desen schönen Hof so munter; de oll Jahn was so
fidel, as wenn hei sinen Apen Zucker gewen hadd, hei spaßte mit Herr Beiern, un
de bunte Bottervagel let mit sick spaßen; Paul stunn tüschen sine Knei un
lachte em ümmer hell in 't Gesicht, un nu Tanten Line! – De olle Dam' was rein
ut Rand un Band vör luter Freud' un Wollbehagen; ehr Hart flog gegen de ollen,
magern Ribben, as müßte dat dor nah lange Johren mal dörchspringen un sick as
en Kind mal in Bläuthen un Blaumen herümmer wöltern. – Aewer sei hadd ok Ursak
dortau, denn Jochen Klæhn satt ehr genæwer un kek ümmer nah de beiden ollen
Türken 'ræwer, de ehren ›Kef‹ besorgten, un makte den mæglichsten Versäuk, ehr
Allens genau nahtaumaken, un as wull hei nu up de Letzt sinen ihrlichen, braven
Christenglowen afswören un › All Illalah! Muhamed resoul Allah!‹ raupen. – Wat
ut en meckelnbörgschen Buerjungen Allens warden kann. – Aewer nicks is
vullkamen in de Welt, keine Freud' unvergällt; achter de fröhliche Gesellschaft
satt Herr Gumpert mit dat blasse, türksche Tobacks-Gesicht: schauderhaft! un
achter em stunn oll ›Bruder meiniges‹ mit en Gesicht so suer, as 't Wiener
Bier, wat hei hir vördem verschenkt hadd – denn hei hadd noch kein Drinkgeld
kregen – un nu müßte de allerfröhlichste Gesell von de ganze Gesellschaft,
Paul, noch en Stein in de klore Bek von de Fröhlichkeit smiten: »Ach, wenn
Helening doch hir wir!« – »»Ja,«« säd de olle Jahn, »wenn de hir wir.«« – »Ja,«
säd de olle Dam' un stunn up, »wenn de hir wir! – Aewer wi möten furt, wi möten
gahn! Dat Schipp geiht af.« – »»Ja, ja!«« rep Allens un gung an de köpperne
Schal', de an den Springbronnen hängen ded, un drunk un smet einen dankboren
Blick up dat Flag, wo sei mal ut vullen Harten froh west wiren. – Blot Jochen
Klæhn säd heimlich tau Paulen: »Paul, 't paßt mi nich ganz. – De oll Dam' hett
woll recht, wi möten tau Schipp, un sei is kläuker, as ick sei vördem taxirt
heww; æwer ick was in den besten Tog, un dat versäuk Di mal, so 'n Ding irst in
den Swung tau bringen.«

Kapittel 15.

Athen, un wat de Piräus oder Warnemünn' schöner is. – Worüm de olle Dam' en
Dolch tau sick steckt, un Herr Beier un Unkel Bors nich an 't Land willen. – De
olle Dam' hofft up 'ne lütte Revolutschon, un Jochen Klæhn schellt up de 
Sniders in Athen. – Woans sick Sparta von 't Schipp ut utnimmt. – Methone. –
Was war's mit diesem Pythagoras? – Anton vertürnt sick mit Herr Nemlichen 
dägern æwer de Seelenwanderung. – Herr Nemlich sall sick tau Abend de Harmonie
der Sphären up 't Botterbrod smeren un en scharfen Kæm dorup drinken. – Corfu
tau 'm annern Mal. – Jochen wünscht, dat sine olle Mutter bi em in 't Gras
leg'. – Venedig. – De meckelnbörgsche Gesellschaft will sick hir verpusten, ok
Herr Gumpert bliwwt hir.

Also wedder up dat Schipp, dörch dat ägäische Meer, hen nah Athen!

Ja, wenn ick nu so 'n uterwählten, klassischen Dichter wir, denn stellte ick nu
den einen oder den annern ollen Bekannten, as Herr Gumperten oder ok
minentwegen ok Unkel Borßen, oder wenn 't ok man Jochen Klæhn wir, achter dat 
Stüerrad von dat Schipp un gew' em 'ne Lyra in de Hand, dat hei sin Vergnäugen
doran hadd: ›Arion war der Töne Meister, &c.‹, – ›Delphine waren nachgezogen‹,
æwer mine ganze klassische Bildung is mi mit dat sure Kommißbrod up de
preußschen Festungen so versurt worden, dat ut säutes Smolt ranzig Fett worden
is, un so was 't denn woll ut jichtens einen annern Grund bi de ganze
Gesellschaft, denn wenn ok en ganzen Hümpel von ›Delphinen‹ üm dat Schipp
herümmer spillunkten – de de Matterosen up klassisches Dütsch ›Meerswin‹ 
benäumen, so hadd doch Keiner up dat ganze Schipp – sülwst Paul nich – dat
irnstliche Verlangen, sick up den nattkollen Puckel von so 'n wateriges
Sänger-Roß tau setten un dor Lyra up tau spelen. – Annere Tiden – annere Lüden!
– Aewer nich blot annere Lüden, ne, ok anner Bedüden . – Dit kunn de
Gesellschaft recht seihn, as sei an Euböa vörbi führte – wat hadd de Tid un de
verkamenen Minschen in dese Tid ut de Kurnkamer von Athen makt! –Ick heww all
mal den Verglik mit de Lünebörger Haid' makt, bi Gelegenheit von den Karst,
æwer so wenig as de Verglik dor paßte, paßt hei hir. Dor, in de glückseligen
Gefilden von Gifhorn un Celle, bläuht frilich ok nich vel wat Anners, as
Haid'krut, æwer de Minsch kann sick doch an de roden Bläumen freu'n, un wer en
beten von Inbildungskraft is, kann sick mit sine Minona dorinne leggen un von
Finghal un Vater Ossian drömen; hir sall hei 't woll bliwen laten, denn dat
durntackige Tüg von Akazienstrüpp giwwt en slicht Lager för den Drom un för de
Leiw' af. – Un nu wider! dor liggt Sunium, dat heit, dor stahn söß verlatene
Säulen, de trurig herunner kiken in dat ewige Meer, as wiren sei Likenstein',
unner de eine ganze Geschicht begrawen liggt. – Man wider! – Dor is Ägina, dor
's de Piräus! – »Paul,« säd Jochen Klæhn, »dit, seggt jo de oll Dam', sall jo
woll nu noch ganz wat Besonders sin; kann ick just nich finnen: Warnemünn' is
mi leiwer. – Un nu kik dit Volk an, wo sick dat hir mit de Kahns üm dat Schipp
drängt! – Wo? dat is jo grad', as wenn wi hir enzeln up de Aukschon bröcht
warden sælen.« – Un nu man 'rin in den Kahn, un denn man 'rin in den Wagen! –
»»Tanten Line, was stecken Sie da zu sich?«« frog Helene. – »Blot en lütten
Dolch, min leiw' Dochter.« – »»Warum das?«« – »Mi tau wehren, min leiw'
Dochter. – As ick in Konstantinopel lesen heww, hewwen de braven Nahkamen von
Aristidessen hir tüschen den Piräus un Athen vör acht Dag' en französchen
Kaptain un twei Mann gefangen namen un in de Barg' slept, und ich will mich
nicht gefangen geben; irst will 'ck mi wehren.« – »»Herr Beier,«« rep de olle
Jahn, »»willen Sei nich mit?«« – »Ne. – De verdammte Kirl von Unnernemer hett
uns all so oft bedragen, un nu hett hei dat wedder so inricht't, dat hei dat
Middageten sporen will, dat schenk ick em nich.« – »»Ick ok nich,«« säd Unkel
Bors. – De Herr Baron dacht jo woll ebenso, un en Stückener dörtig Annere ok;
sei wullen irst morgen an 't Land.

Un nu Athen! Un nu de Akropolis! – Un hir hadd sick nu Fru Jeannette Groterjahn
up dat Popoläum in ehre Kreolin' hensetten un as nimod'sche Niobe dat Höwt
verdecken künnt, un sei hadd Recht dahn: dor wiren de Fauttappen tau seihn von
de groten Grichen, von Perikles bet up Demosthenes, un dor stunn dat Parthenon,
as 'ne blasse Jungfru, de von eine schändliche Hand üm ehre Kleder un ehre
Zierathen berowt is. – Nich de Tid hadd ehre dristen Hänn' doranner leggt; 't
was de freche Hand von de Minschen, un von de wedder nich so sihr de Hänn' von
de willen Gothen un Türken, ne, de von de gebildetste Utgeburt von unsere 
hütige Tid, von de Kunstsammlers, von den schottschen Lord Elgin un sine annere
Röwerbann'. – Un hir kann Einer dat verstahn, wenn Lord Byron seggt: › quod non
fecerunt Gothi, hoc fecerunt Scoti!« –

Un nu dat Volk! – Gaude Lüd' un ok so 'n, de 't weiten kænen, wil dat sei lang'
dorunner wahnt hewwen, hewwen mi seggt, dat de gemeine Mann ebenso gaud as
annerswo ihrlich un tru is; æwer wat sick hir vörnehm schellen lett, dat 's
denn so 'ne Raß', an de sick Einer Hänn' un Fäut warmen kann, de de Düwel ut
Afgunst un Raffigkeit tau einen Klump tausam backte un nahsten mit 'ne Sauß von
Niederträchtigkeit begaten hett. – Mit so 'n Ministerium in Athen hett dat
ungefihr de sülwige Bewandtniß, as vördem bi uns Jungs up den Turnplatz: Einer
stiggt up den Swew'bom, denn kümmt de Anner un sleiht em stracks herunner, denn
kümmt de Drüdde un sleiht den Annern 'runner un so geiht dat Spill ümmer wider,
recht fix un mit en forschen Grats. Blot mit den Unnerscheid, dat wi Jungs uns
vorher nicks in de Tasch steken kunnen, ihre wi von den Swew'bom slagen würden.
– Na, mit de Königs schint jo dat ok all so 'n förfötschen Anfang tau nemen. –

»Min leiw' Herr Jahn,« säd Tanten Line tau den ollen Mann, as sei 's Abends
unner einen swartblagen Hewen un grote Stirn', de vel schöner lüchten, as bi
uns in den Nurden, dörch de Äolusstrat gungen, »ick bün mäud', wat hir in den
einen Dag tau seihn was, dat heww ick seihn; wat meinen Sei? Will'n wi nich in
uns' Gasthus taurügg gahn? – Sei sticken sick 'ne Zigar an, un wi setten uns en
beten mit Helening up den Balkong, un wenn uns' Herrgott uns günstig is, denn 
günnt hei uns 'ne lütte Revolutschon; dat Weder is dortau andahn, un nah de
Zeitungen hett dit Ministerium all gaud acht Dag' æwer de Tid regirt, för 'n
jedes virteihn Dag' in 'n pohlschen Bogen berekent.« – »»Herr,«« säd Jochen, de
bedächtig un tru achter den ollen Jahn herpeddte, »»dit 's en snaksches Lock. –
Ick lat mi hir in den einen Kraug en Glas Win gewen wegen den Stohm, de mi up
de Bost follen was, weiten S', wo dat smeckt? – As Bramwin un Tarpentinöl, wo
wi in Lütten-Barkow bi de Klabensük de Ossen mit insmerten.«« – »Ih, Jochen,
sei hewwen sick villicht in de Buddel vergrepen.« – »»Dor strid ick gor nich
gegen, Herr; æwer mit de Sniders hir!«« – »Wat hest denn mit de?« – »»Ick för
min Part nicks nich, Herr; æwer dat oll lütt Wormtüg von wrampige Rekruten, wat
dor in de hellblage Mondirung 'rümmer exiren müßt – Gott bewohr uns! wo sach
dat jämmerlich Volk ut: 'ne Matt Achterdeil un en Schepel Büx. – Herr, wenn 'ck
dorgegen uns' Ort anseih, de will'n jo all dörch de Nath dörchplatzen, as 'ne 
Kastann' tau Frühjohrstid. – Ne, wenn ick hir so König wir – de verfluchten
Sniders!«« – »Na, Tanten Line« lachte de oll Jahn, »Sei weiten so tämlich
Allens, dit weiten S' doch nich; dit weit ick.« – »»Oh, ick weit 't ok,««
lachte de oll Dam' em entgegen, »»dat sünd de Uniformen von de ollen, groten,
dicken Bayern, die haben sie nun den kleinen Nachkommen der Helden von Marathon
und Salamis angezogen.«« – »Gott bewohre! – Sei weit Allens,« säd de oll Jahn.
– »»Je, dei!«« säd Jochen. –

Un as de Gesellschaft des Abends an den annern Dag wedder up dat Schipp stunn,
un de Fohrt unner de groten Stirn' un den swartblagen Hewen üm Ägina herüm an
de Küst von Argolis entlanke gung, dunn was 't, as wenn ok up den Unbedüdensten
von ehr de Erinnerung 'ne lütte Slipp vull Weihmaud utschüddt hadd, un Allens
kek rüggwarts, Keiner nah vör, Allens wull dat Land noch einmal seihn, wat in
sine lütten, engen Scheiden un Grenzen mal so grot un so schön west was. Un
villicht de Unbedüdenste von dat Ganze, wat Kunst un Wissenschaft bedröppt, was
Unkel Bors; æwer hei hadd eben so gaud 'ne Erinnerung an Athen, as de Annern,
un hei säd tau sine Swesterdochter: »Hanning, ick denk noch ümmer an den Dag,
as ick hir tau 'm irsten Mal von den Piräus nah de Stadt as Handwarksburß mit
den Ränzel up den Puckel 'rinner wannern ded. – Leiwer Gott! – Ick was dunn ok
man noch so 'n lütten Setter un was ok nich gröter, as ick up Stunns bün; æwer
ick hadd doch den Grats un de Drift, vörwarts tau kamen; æwer – Du leiwer Gott!
– dor schaff mal Einer wat vör sick, wenn dat Volk sick nich wascht un kein
Seep brukt un nicks brennt as Oel. – Ne, ick gung unner de Türken nah
Konstantinopel, un dor is 't mi gaud gahn.« – Arme Unkel! – Nich, wil Du mal en
verkihrten Trumpf utspelt hest, ne, wil Du Dinen letzten Trumpf utspelt hest,
Din beten Türksch, wat hir nich mihr gelt. – Dine Swesterdochter hett Di, as
'ne utgedrückte Citteron', bi Sid smeten, denn sei hett den Baron fat't oder de
ehr, un sei kiken Di Beid' an, as wirst Du so 'n lütten, fetten 
Schampinjon-Poggenstaul, de æwer Nacht upschaten is, in den æwer des Abends de
Maden all kamen sünd. – Ne, Du gah hen un denk an Dinen Smerkram tau Swerin, un
wenn Du Di en Vergnäugen maken willst, denn kannst Du ok an all de fetten Ossen
von den Herrn Baron denken. – Ne, wi Drei, Mutter, de Herr Baron un ick, hewwen
wat Anners up dat Tapet, wi wollen weisen Rath æwer den Herrn Baron sinen
endlichen Andrag: wat hei nich . . . . un worüm hei nich . . . . dat heit in de
negsten Dagen . . . . villicht in Venedig . . . . auf die Erfüllung seiner
Wünsche . . . . das heißt, ohne Zwang auszuüben . . . . hoffen dürfte. – Un
Mutter seggt: wat Sei dortau dauhn künn . . . . æwer ehr Kind wir tau indolent,
un Anton tau obsternat un . . . . æwer wat Sei dortau dauhn künn . . . . æwer
Venedig? . . . . Sei hadd den Bodden unner de Fäut verluren, sei müßte irst, as
de berühmte Ries' Antonius – so näumte sei em –, vaterländisch-meckelnbörgschen
Grund unner ehre Beinen fäuhlen, ihre sei ehren eigenen Antonius, de sick up de
Letzt as 'ne Ort von Herkules upsmeten hadd, besiegen kunn. – Un ick, as de
Drüdde in den Rath, segg: Essig! – Kikt Jug doch mal üm: dor steiht Helene un
hett den Kopp an de olle Dam' ehre Bost leggt un klagt ehr ehr Led, dat sei nu
den letzten Notanker, Herr Nemlichen, verluren hett, un de olle Dam' seggt, sei
süll ehren Haken in ehr Holt anslagen, dat wir olt un tag un höll wat. – Un
dicht dorbi steiht Groterjahn mit Jahnen, un Groterjahn seggt tau Jahnen: »Wo
is Dich, Jahn?« – Un Jahn seggt: »»Mi is, Groterjahn, as hadd des' Reis' ut min
en ganz annern Kirl makt.«« – Un Groterjahn seggt tau Jahnen: »Mich ist es auch
so, Jahn.« – So, Fru Jeannette, dor stek Din Fingern mal tüschen! – Un achter
up de Bänk seten noch Twei, dat wiren de beiden Verswurenen von dat Bucksprit,
un Jochen Klæhn säd tau Paulen: »Paul, dor in Barlin, in den Apenkasten, in den
Goren, dor heww ick bemarkt, dat de ein' Ap den annern ümmer an den Start fast
höll un em gor nich los let, so dat sei ümmer tausam wiren, un so kümmt mi dat
ümmer mit Din Mutter un den Baron vör.« – »»Du, Schapskopp, Du! Wo kannst Du
min Mutter mit en Apen in en Verglik stellen!«« – »Paul, ick möt mi doch
wunnern, dat Du so dumm büst! Du büst doch süs so klauk! – Mein' ick Din Mutter
mit den Apen? – Ick mein jo blot den Baron.« – Un gegen all Dese willst Du Di 
upbömen, Jeannette Groterjahn? – Armes, swackes Gefäß! – Sei werden Di den
Bodden inslagen, dat Du lack wardst, un Dine Macht un Herrlichkeit druppwis' in
den Sand löppt, bet Du in den Sünnenschin von annere Lüd' Glück knakendrög
dorsteihst, bet Du röppst: »Kinnings, üm Gottes willen, füllt mi en beten
wedder up, ick müggt ok girn min beten Plesir hewwen!« –

Un nu gung de Vullmand up, un sin Licht läd sick so vull un so weik up Meer un
up Inseln un up de Küst un up den Wald von Argolis, wo mal in ollen Tiden
Agamemnon, ›Haupt der Coalition,‹ tau Mykene, wat dunnemals Paris was, de
trojanische Frag' studirte. – Aewer – ›doch des Kummers schwarze Wolke trübte
seinen Herrscherblick, von dem hergeführten Volke bracht er Wenige zurück,‹
womit Schiller nah minen dummen Verstand woll Mexiko meint hett. – Ja, so weik
un so vull schinte de Man', dat uns' braven Meckelnbörger sick ankeken un mit
Koppschüddeln sick frogen: wat dit woll ehr eigen olle Stirnbarger Mæningder
liebe Sternberger Mond; ein Reisender aus der meckl. Landtagsstadt Sternberg
soll sich, so erzählt man, in der Fremde darüber gefreut haben, auch dort den
»lieben Sternberger Mond« zu erblicken. wir, unner den sinen Schin sei sick mal
verleiwt un verlawt hadden. Un in desen Twifel gungen sei tau Bedd.

De annern Morgen, as de Dag gragte, stunn de olle, tapfere, grise Dam' all
wedder up 't Deck un kek linksch nah de Venusinsel, Cythere, 'ræwer un säd tau
sick: »mit Di heww ick nicks tau schaffen, ick will mal rechtsch nah Sparta
'ræwer kiken, wat ick dor woll wat gewohr ward, wat mi an de olle Tid
erinnert.« – Un langsam kamm en fasten, sworen Tritt de Kajütentrepp tau
Höchten, un licht un behend' folgte en annere, un de olle Jahn un Helening 
treden an de olle Dam' heran, un Jahn säd: »Segg ick 't nich? Dor is sei all
wedder!« – »»Worüm nich? – As wi hir dunn vörbi führten, was 't düstere Nacht,
un ick heww nicks tau seihn kregen; na, vel ward 't ok ditmal woll nich warden,
gewiß noch weniger as tau Athen. – Hir, Herr Jahn,«« un dormit gaww sei den
Ollen ehr Kikglas, »»kiken S' mal dörch – wat seihn Sei?«« – »Wat ick seih?«
frog de Oll un schüddelte mit Lachen den Kopp. – »En ollen Thorm seih ick, den
sei bi uns ›Fangelthorm‹Gefängnißthurm oder Warte, Fanalthurm, d. i.
mittelalterlich, um von dort Fanale oder Feuerzeichen bei drohender Gefahr zu
geben. näumen, en por olle, hölterne Schuppen, un üm de herum en swacken Hümpel
Schap', un wenn ick doræwer von hir ut mine Meinung afgewen sall, denn kann ick
sei ok nich höger taxiren, as de in de Lünebörger Haid'.« – »»Peuple sauvage,
nommé Haidsnuck,«« säd Tanten. – »»Leiwer Gott, wat is ut dit Land worden! –
Sollte Einer wohl denken, daß die Menschen aus einem Lande, worüber Gott hier
im schönen Süden seinen Segen mit vollen Händen ausgeschüttet hat, ein solches
gemacht haben, wie wir's nur im hohen Norden, in den schottischen Hochlanden
wieder finden?«« – »Na, dor sünd Sei doch nich west?« frog de oll Jahn. – »»Ne,
min leiw' Herr Jahn, aber ich habe einen Lieblingsdichter, dat is Walter Scott,
de hett mi vel von dat Hochland vertellt, un nu weit ick dor ganz gaud
Bescheid.«« – »Und de ist Ihr Lieblingsdichter? – Meiner auch,« rep Helene, un
de Ogen lücht'ten ehr, »und wenn Sie die beiden Länder mit einander
vergleichen, dann können Sie' s mit den Völkern ebenso: Räuber sind hier und
Räuber waren da, und – wie ich gelesen habe – giebt's hier auch Clane, wie im
Hochland.« Un as sei dit seggt hadd, würd sei füerroth, as hadd sei
unbescheiden ehre Weisheit tau Mark bröcht, un wendte sick af un gung up de
annere Sid von den Schippsburt un kek 'ræwer nah Cythere. – »»Sei hett Recht,««
säd Tanten Line. – De oll Jahn stunn en Ogenblick in Gedanken un dreihte sick
dunn snubbs üm un säd: »Tanten Line, Sei weiten, wovel ick von dit lütt Mäten
holl, un worüm ick so vel von ehr holl; æwer ick müggt, dat sei ein einfach
Kind blew', dat sei nich alltauvel wüßte, un dat sei mi nich in de Fauttappen
von ehre Mutter peddte, denn de is hei denn doch tau klauk.« – »»Hm,«« hauste
de olle Dam', »»ja, de Mutter weit von velen Dingen tau reden, æwer sei weit
Alles halw, un wenn de junge Minsch – Nemlich heit hei jo woll? – sick en
Frugensrock antrecken wull, un sei sick Hosen, denn süllen Sei lang' raden, wen
Sei vör sick hadden. – Ne, min leiw' Herr Jahn, Ehr Helening weit vel mihr, as
sei seggt, un dorup kümmt dat an. – Bi 'n Mann kann dat all recht verdreitlich
warden, wenn hei æwer Allens in 't Blage 'rinner redt; aber bei einer Frau wird
es geradezu scheußlich, wenn sie die halbverdauete Speise wieder von sich
giebt. – Ne, min leiw' Herr Jahn, bi dat lütt Lening is dat nich so; sie war
angeregt durch die Erinnerung an ihren Lieblingsdichter und platzte mit einer
richtigen Bemerkung heraus, un nu, dat sei 't dahn hett, is ehr dat 
schanirlich, un sei wendt sick von uns af. – Twintig Johr un sæbentig Johr is
en Unnerscheid: wi ollen Jumfern kænen mit Allens tau Rum' kamen, ahn dat wi
nödig hewwen, uns de Mäuh tau gewen, roth tau warden.«« – De olle Jahn gung von
ehr furt tau sin Helening un sprok sachte, fründliche Würd' tau ehr. –

»Caffè nero! Caffè Bombay!« rep dat, un dormit würd dat gewöhnliche, dägliche
Lewen von Berlin un Wien up dat Schipp versett't. – »Methone!« rep de tweite
Kaptain, as sei an 'ne lütte Festung vörbi führten, de wid in de See 'rinner 
schawen was. – »»Was?«« dreihte sick Anton kort üm un wull sick an den Kaptain
wennen, æwer den hadden all Annere mit Beslag beleggt, denn de armen
Schippsoffizirers un Matterosen, de Dütsch künnen, wiren tau keine Stunn' ehres
Lewens seker, sei würden von de Schipps-Gesellschaft as Maikäwers traktirt un
würden Stück för Stück un Bein för Bein allmählich tau Dod' quält. Denn dat,
woför wi as Jungs en rechten, gehürigen Puckel vull von uns' Öllern kregen,
nämlich för de Dirquäleri, wenn wi Fleigen un Maikäwers de Beinen utreten, dat
näumen sei up Stunns ›Forschungstrieb‹ un Wißbegierde‹, un de Ollen freuen sick
doræwer un seihn in so 'n fiwjöhrigen Slüngel all den lütten Humboldt. –

Antonen föll nu in, dat hei gor nich nödig hadd, frömde Lüd' tau fragen, hei
hadd jo sinen Provat-Erklärer, Herr Nemlichen, de dorför betahlt würd. – Aewer,
wo was Herr Nemlich? – Herr Nemlich hadd sick in de letzten Dagen bi sine
Prinzipalität gornich seihn laten: Anton hadd em nich verlangt, Paul ok nich;
vör de Fru Groterjahnen ehre Klaukheit hadd hei en heimlichen Grugel, un de, de
un süs noch ümmer de Stang' hollen hadd, Helene, gung em ogenschinlich ut den
Weg'. – Anton drop em denn tauletzt up dat Vörschipp, wo hei sick mang Tau- un
Segel-Wark 'rinner pusselt hadd, as wir hei nu mit sin vergangenes, 
lichtfariges Bottervagel-Lewen affunnen un wull sick nu för en niges Lewen
verpuppen. – »Sagen Sie mich mal,« frog de Prinzipal, »was is das mit diesem
Ding da?« – Herr Nemlich wickelte sick ut sine anfungene Verpuppung 'rute un
säd: »Methone, eine kleine, unbedeutende Festung, die kein Wasser hat, berühmt
als Geburtsstadt des Pythagoras.« – »»Py . . . .? Py . . . .? – Wie heißt der
Kerl? und was war's mit diesem Kerl?«« – »Pythagoras war ein berühmter
Schulmeister im Alterthum, der eine eigene Schule gestiftet hat.« – »»Also 'ne
Provatschule,«« säd Anton. – »Ja, und er verbot seinen Schülern, große Bohnen
zu essen.« – »»Also was wir Saubohnen nennen. – Na, hören Sie, es ist doch
markwürdig, sehr markwürdig, daß die Schulmeister in alter Zeit justement
solche Grappen gehabt haben, als unsere auch. – Na, Art läßt nicht von Art.«« –
»Ja,« säd Herr Nemlich en beten verlegen, »und denn hat er auch einen Lehrsatz
gemacht, und als er den ausfündig gemacht hatte, da opferte er hundert Ochsen.«
– »»Was? – En Provat-Schulmeister hundert Ochsen? – Herr, glauben Sie, daß ich
dumm bin? – Sie fangen schon schön wieder an: da mit das Pferd und hier mit die
Ochsen!«« – »Herr Groterjahn, ich sage bloß, was ich weiß, und mit dem Lehrsatz
hat das seine Richtigkeit.« – »»Na, das will ich mich denn auch gefallen
lassen, denn Sätze machen die ßackermentschen Schulmeister auch heut und diesen
Tag noch. – Was machen die verfluchten Kerls so 'n Rittergutsbesitzer for
Ärger! – Sie wollen sogar klüger sein als ihr Herr.«« – Herr Nemlich säd nicks
dorgegen, hei treckte blot mit de Schuller un säd: »Und denn hat dieser
berühmte Pythagoras noch zwei Dinge erfunden: erstens die Seelenwanderung, und
zweitens die Harmonie der Sphären.« – »»Na nu halten Sie man an!«« rep Anton un
kek in de blage Luft un ret dat Mul up, grad' as en Karpen, de tidlewens unnen
up den Grund in den Slamm 'rümmer wäuhlt hett, un nu tau 'm irsten Mal ut den 
Dik in de frische Luft 'rinne snappt, »»Seelenwanderung – Was meinen Sie mit
dieser Seelenwanderung?«« – »Je,« säd Herr Nemlich un würd ut natürliche
Bescheidenheit ümmer lütter, »es ist ein sehr schwieriges Thema; aber es heißt
ungefähr: wenn zum Exempel ein Thier stirbt, so fährt die Seele von dem Thier
in ein neugeborenes Kind.« – »»Also, so herum! – Na, nu will ich Ihnen sagen,
das ist wieder nichts als die niederträchtigste Demokraterie. – Also, wenn ich
zu einem Ochsen von Tagelöhner sage, der Allens verkehrt macht: Kerl, Du bist
en Ochs; denn stellt er sich vör mir hin, nimmt gar keinen Hut ab und sagt:
dafor kann ich nicht, in mir ist mal eine Ochsenseele hineingefahren, und will
der Kerl niederträchtig sein, denn sagt er: und die Seele von meinem Kammeraden
auf der Hott-Seite, der is in Ihnen hineingefahren. – Und un prügel mal Einer
so 'n Kerl! denn nimmt sich so 'n Kerl en Avkaten an, und dieser Kerl von Avkat
beweis't am Ende, daß die beiden Ochsenseelen in uns hineingefahren sind. –
Herr, Sie . . . . Sie frag' ich nicht mehr. – Ihre Harmonie – wie heißt's noch?
– Spähren, die schmieren Sie sich heut Abend auf's Butterbrod und da trinken
Sie en scharfen Kümmel drauf. – Mit Ihnen bin ich nu auch fertig.«« – –

Gegen Abend kamm Zante in Sicht un den annern Morgen steg de Gesellschaft tau
'm tweiten Mal tau Corfu an 't Land, un Allens gung nu dörch de Stadt tau Höcht
up de Barg'. Dor lagg dat blage Meer, un tackige Halwinseln un Spitzen un
Felskanten un olle venetianische Muren un Thörm sprüngen dorinner vör, as wenn
dit oll Gewes' wedder jung worden wir un müßt mal as jung Mäten in den Speigel
kiken, wo 't ehr laten ded; un dor lagg de schöne Goren, wo sick mal de junge,
leiwliche Kaiserin von Oestreich Freden un Gesundheit halt hett, un wat wi in
den Nurden mit Mäuh un Noth in heite, dunstige Driwhüser tau halwe Kræpel 
upfäuden, dat wuß hir fri un frank ut Gottes Hand tau Höchten in den blagen
Hewen un gaww sinen Dank as Wollgeruch an de weike, warme Luft af. – »Tanten
Line,« rep Helene, »dies ist ein Stück Himmel auf Erden.« – »»Ja, min leiw'
Dochter, hett sick baben loslös't un is hir in 't Water follen.«« – »Paul,« rep
Jochen Klæhn un rekelte sick mang Zinthen un Akzischen, »rönn mi nich ümmer vör
de Ogen 'rümmer, Du verdarwst mi de ganze Utsicht, legg Di hir bi mi dal un kik
Di dat mal an. – Dit 's en annern Snack, as dunn, as wi hir in den deipen Leim
'rümmer knedten, as de Fleigen in den Honnig. – Ick glöw', so wat hewwen sei in
Barlin nich mal. – Kik, süs hest Du ümmer de Appelsinen in en Korw seihn, un
dor bammelte en oll Wiw an, un hir sitten s' natürlich an de Böm. – Paul, dit
schriw in Din Dag'bauk un dor mak drei Krüzen bi. – Gott bewohr uns! wat min
Mutter woll säd, wenn sei hir bi mi up den Rüggen leg': de Ollsch let jo woll
Doden upstahn.« – –

Aewer dat Schipp gung wedder furt, un de tücksche Adria kihrte sick nich an den
sehnsüchtigen Blick, den Männigein taurügg smet up dat Stückschen Himmel; sei
bröchte wedder Storm un Ungemack, un as tauletzt de Gesellschaft halw rädert un
ganz seekrank in Venedig ankamm, säd Anton: »Jahn, wo is es mit Dich? –
Unsereins hat doch Rücksichten. – Meine Frau will hier mit Helenen 'ne Zeit
lang Akademie studiren und die Baukunst betrachten, und ich mich en bischen
verpusten, un Unkel Bors will das Nämliche, denn, wie er sagt, ist er von unten
auf rädert.« – »»Je, Groterjahn, ick heww ok kein Lust, mit dat Schipp wedder
nah Triest taurügg tau führen un de sülwige Tur taurügg tau maken; ick bliw ok
'ne Tidlang hir, un min olle Fründin bliwwt ok hir.«« – »Is woll 'ne alte,
plesirliche Dam'?« – »»Ja, Groterjahn, plesirlich is sei, för mi is sei æwer
mihr, ick heww noch meindag' nich en Minschenkind kennen lihrt, wat so 'ne
Gewalt up mi utäuwt hett, as dit olle, einfache Frugenstimmer.«« – »Denn is sie
woll Eine von Die, die Romanen machen, as Burmeister Füllern seine Tochter aus
Neubrandenburg,Louise Mühlbach (Clara Mundt, geb. Müller) [1814-73, Autorin von
290 Romanen im Geschmack ihrer Zeit] die sich ja, wie meine Frau sagt, ganz und
gar auf diesem Fache gesmissen hat.« – »»Dat glöw ick nich, Groterjahn, dortau
is sei vel tau bescheiden. – Ick glöw' sogar, sei les't nich mal en Roman.«« –
»Denn laß Dir sagen, Jahn, denn ist sie auch man ungebildt. – Meine Frau sagt,
wer nicht mit der Zeit vorangeht und die neuesten Produkte lies't, verdient gar
nicht mal den Namen ›Mensch‹, womit sie mir eigentlich meint; aber – Du lieber
Gott! – bei meinen vielen Geschäften, ich kann nicht dazu kommen. – Aber –
Apropoh – wo wohnst Du?« – »»Ick wahn mit de oll Dam' bi einen Dütschen mit
Namen ›Schwarznagel‹.«« – »Hm,« säd Anton, »Swarznagel, ja, das scheint mich en
deutscher Namen zu sein; wir wohnen in einem italjenischen, entweder heißt er
›Lina‹ oder ›Luna‹; so herum ist es, ich muß mich aber genauer darnach
befragen.« – »»Wahnt de Baron ok dor?«« frog de oll Jahn. – »Hm,« hauste Anton
un kek den Ollen so en beten unseker an, »warum fragst Du darnach? – Hat er
Dich auch angepumpt?« – »»Dat nich, Groterjahn, ick frog blot üm Din lütt
Helening ehrentwegen.«« – »Das nehm ich Dich gut, Jahn, und – siehst Du – bloß
um ihn los zu werden, habe ich ihm Geld gepumpt, denn er steckt mit meiner Frau
immer unter einer Decke, und ich habe das so in's Gefühl, da kann ein großes
Malheur aus entstehen, wenn sie zusammen was ausbrüten. Hat mich aber nich
geholfen, denn der Kerl sitzt hellschen klew'an. – Unkel Borßen ist er auch mit
allerlei Aussichten auf fette Ossen unter die Augen gegangen und hat ihn auch
über'n Löffel balbirt.« – »»Weit ick,«« säd de Oll. – »»Wo wahnt Herr Bors?«« –
»Wohnt auch bei einem Deutschen, mit Namen Bauer, und da wohnt auch unser
Tischnachbar, der Herr Gumpert, der ümmer ›schauderhaft‹ sagt.« – »»Na, gu'n
Abend, Groterjahn.«« – »Gu'n Abend, Jahn. – Na, wir reden noch mit einander.« –
Un Jeder gung in sin Quartir. – –

Kapittel 16.

Worüm up den nigen Mark tau Rostock sülwerne Theelepel stahlen warden, up den
Markusplatz tau Venedig æwer nich. – Worüm Herr Gumpert nich mihr
›schauderhaft‹ seggt. – Herr Gumpert, sluten S' des Nachtens ok Ehr Dör tau! –
De Palast Pesaro. – De Rialto un de Jud' Shylock. – Dat Pund Eddelmannsfleisch
taunächst den Harten un de arme Herr Nemlich. – Worüm bemengt sick de Herr
Baron mit venetianschen Damast? – Tanten Line hett wat vergeten, besinnt sick
æwer. – Herr Gumpert is unglücklich doræwer, dat sin Fründ en Lock in de Tasch
hett. – Jahn schriwwt an sinen Korl, un sin Korl schriwwt an em.

In Venedig gung nu jede Partie von de Gesellschaft ehren eigenen Weg; sei
müßten sick æwer oft drapen, denn up den Markusplatz was dat Caffè Quadri, wo
de östreichschen Offizirers ehren Verkihr hadden, un wo meistendeils dütsch
redt würd, so 'ne Ort von Angelpunkt, üm den sick de utenanner sprengte
Schippsgesellschaft dreihte. – Hir vör de Dör satt denn nu nah gaud acht Dag'
eines Abends de oll Jahn mit Tanten Line un sinen Jochen üm einen Disch
herümmer un eten en Glas mit Is, wat Jochen irst ümmer puste, as wenn 't em tau
heit wir. – Jochen was mitdewil dörch de Reis' in en sonderboren Taustand
versett't worden; hei was ut Rostock as Bedeinter afreis't, æwer hei hadd Tid
un Umstänn' gaud utnutzt, un dat hadd den Anschin, as güng hei stark dormit üm,
as en jungen Herr wedder dorhen taurügg tau kamen. – De oll Jahn hadd in sine
Gaudmäudigkeit em de Tægel hellschen lang scheiten laten, un wenn nu de
Bedeinter von vördem sine Schülligkeit ok tru ded un sinen Herrn up alle
Tritten folgte un uppaßte, so gung em dat doch binah grad' so, as jennen ollen,
meckelnbörgschen Pächter, de mal tau den Herrn Drosten un den Herrn Amtmann
säd: »Je, mine Herrn, wo lang' is 't her? Dunn stunn ick bi Disch achter 'n 
Staul un müßt upwohren, un nu bün ick Pensionor un sitt mit de Herrn an 'n
Disch.« –

»»Jochen,«« säd de oll Jahn, »»gah mal nah de dütschen Kellner un segg em, wi
wullen en beten hir up den Platz herümmer spaziren, hei süll herkamen un süll
de sülwern Theelepel in Sekerheit bringen, de kænen hir jo stahlen warden.«« –
»Herr,« säd Jochen, as hei von sinen Updrag taurügg kamm, »weiten S', wat hei
seggt? ›Lassen Sie man geruhig stehen,‹ seggt hei, ›stahlen wird hier überall
nicht.‹ – Na, doræwer möt 'ck mi æwer doch wunnern; dor süll Einer mal tau
Rostock up den nigen Mark sülwerne Theelepel stahn laten, wo de woll blewen?« –
»»Ja,«« säd de Oll, »»Tanten Line, dit 's ok würklich sonderbor: bi uns, wenn
von Italjener de Red' is, denn heit dat ümmer Spitzbauben un Röwers, un nu
hir . . . .«« – »Ja, wohr is 't,« säd Tanten Line, »æwer sörre gistern Abend
weit ick den Grund. – Ich spreche nämlich gerne mit unserer Wirthin, die eine
sehr verständige Frau ist, denn aus Volkesmund wird manch Geheimniß kund, un
dor hett sei mi denn gistern vertellt, dat hir in Venedig dat Gesetz gelt, wer
einmal hier auf dem Markusplatz gestohlen hat, darf nie wieder den Platz
betreten, und weil dies nun so ziemlich der einzige Platz ist, wo Einer sick de
Beinen en beten verpedden kann, so hött sick ein Jeder.« –

»»Guten Abend,«« säd 'ne fröhliche Stimm achter ehr, un as sei sick ümdreihten,
stunn Herr Gumpert vör ehr. – Mein Gott, wat was ut Herr Gumperten worden! –
Weg was dat bleike Gesicht, weg was de Verdreitlichkeit, de wil de ganze Reis'
em as en grises Spennwew' æwerspunnen hadd, un hei sach so fidel un kregel ut,
as en ollen Junggesell von virtig Johren, de sick 'ne Brut von achteihn
anhandelt hett. – »Na,« säd Tanten Line, »Sie sind ja gar nicht wieder zu
erkennen. – Nich wohr, min leiw' Herr Gumpert? Hir is dat nich schauderhaft,«
un dorbi smet sei so 'n dankbaren Blick up den Marmor-Platz, de von dusend
Lichter belücht was, as wir 't en wunderboren Ballsaal, wo de Danz glik losgahn
süll – de Musik was all dor, un 't swewte un wewte porwis up un dal, as wir 't
de Anfang von 'ne Polonais', de alle Völkerschaften von Europa hir upführen
wullen. – »»Nein,«« säd Herr Gumpert mit so 'n rechten, frischen Swung, »»ich
bin hier sehr zufrieden, ich habe seit gestern einen Freund gefunden, einen
wahren Freund.«« – »So?« säd de olle Dam', un Einer kunn 't ehr anseihn, dat
sei sick æwer Herr Gumperten sin Glück recht von Harten freu'te. – »Wem der
große Wurf gelungen, eines Freundes Freund zu sein, un so wider; un wer is denn
dat, wenn ick fragen darw?« – »»Ach, Sie kennen ihn gewiß auch, es ist der Herr
Baron, der Herr Baron von Unkenstein, der auf dem Schiff so viel mit der andern
meckelnburgischen Familie verkehrte; man sagt ja, und er läugnet es auch nicht,
und darum kann ich auch wohl darauf nachreden, daß die freundschaftlichen
Beziehungen durch eine Heirath . . . .«« – »Ach, so herum,« föll em Tanten Line
in 't Wurt, »na ja, wi weiten 't all. – Also de is dat!« – »»Ja, er wohnt mit
mir Stube an Stube, und wir haben noch gestern Abend bis gegen ein Uhr
vertraulich zusammen gesessen und da hat er wir denn sein ganzes Herz
ausgeschüttet. – Ein edler Mensch!«« – »Ih,« rep de oll Jahn, de tauirst gor
nich up dat Gespräk Obacht gewen hadd, æwer bi den Namen von den Baron
verdeuwelt hellhürig worden was, »de wahnt jo in de Luna.« – »»Hat er auch,««
säd Herr Gumpert, »»er hat sich aber mit dem Wirth in der Luna verunwillt, und
ist nun in's Hotel Bauer gezogen.«« – »So?« frog Tanten Line en beten sihr 
käuhlhaftig, »hett sick verunwillt? – Ja, so wat kümmt jo öfter vör, un de
Gastwirtes sünd jo unner Umstänn'n nich sauber, un de in de Luna mag jo woll
grad' so 'n Renommeh hewwen as vördem de Postmeister in Krossen. – »»Ja, er
soll sehr grob sein. – Sie kennen den Herrn Baron nicht, wollen Sie mir nicht
erlauben, daß ich Ihnen denselben vorstelle?«« – »Ne, min leiw' Herr Gumpert,
von allen Gerichten möt en nich eten, dank vel mal. – Wi hewwen hir so vel 
Nig's tau seihn, dat uns nah nige Bekanntschaften nich gelüsten kann,« säd de
olle Dam' un dreihte sick mit en Ruck nah em üm, dat sei em grad' in 't Gesicht
seihn kunn un frog: »Sei sluten doch des Nachts, wenn Sei tau Bedd gahn, von 
binnen regelmäßig Ehr Dör tau?« – »»Ja, aber was . . . .«« – »Oh, nicks, min
leiw' Herr Gumpert. – Ick heww blot up dat Schipp de Bekanntschaft von den
Doktor Wille ut de Sweiz makt, der en braver Mann ist, der ein sehr braver Mann
ist, un de hett mi seggt, dat hei Ehr Öllern kennen ded, un dat sælen rike Lüd'
sin, un dor heww ick mi denn so dacht, de würden ehren Sæhn woll nich anners up
Reisen schicken, as wenn sei em vörher ordentlich spickt hadden; und wo das Aas
ist, da sammeln sich die Adler, un in so 'n Gasthof giwwt dat männigmal
snurrige Vægel, ok Adlers. – Sei kennen doch den Dokter Wille? – De is dat mit
de velen Smissen in 't Gesicht, de sei up dat Schipp den Spitznamen le Balafré
gewen hewwen, un von den de Dichter Heine vertellt, dat sine Frünn' sick nich
blot in sin Stammbauk, ne, ok in sin Gesicht inschrewen hewwen.« – »»Ja, aber
ich weiß nicht . . . .«« – »Is ok nich nödig,« säd de olle Dam' un fot Jahnen
unner den Arm un gung mit em af, »de Hauptsak is, sluten S' man ümmer Ehr Dör
tau.« – Sei gungen nu noch 'ne Tidlang mit Herr Gumperten tausam up un dal un
säden sick dunn gu'n Nacht. –

Dat kunn woll en drei, vir Dag' späder sin, dunn kamm den ollen Jahn sin Wirth,
Schwarznagel, tau em un frog, wat hei un de olle Dam' Vergnäugen doran hadden,
de innere Inrichtung von so 'n ollen, venetianischen Palast tau beseihn, hei
wir von eine Fomili ut de Luna dortau bestellt, dat hei ehr den Palast Pesaro 
wisen süll – denn de Mann was nebenbi ok noch Frömdenführer – un de Palast un
sine Inrichtung stünn ogenblicklich tau 'm Verkop, un so künn ein Jeder em
beseihn, un de Sak wir ohne vele Umstänn'. – Na, de beiden ollen Lüd' langten
denn tau, as wir de Palast Pesaro en warmen Semmel; un as sei nu mit Jochen
Klæhnen vör de Luna up un dal gungen, dat sei up de anner Gesellschaft täuwten,
un sick nicks Slimmes vermauden wiren, strahlte Fru Jeannette Groterjahn in
Sammt un in Sid' ut de Husdör, un Anton tüffelte achter her.

As Fru Jeannette den ollen Jahn un de olle Dam' sach, dreihte sei sick snubbs
üm un frog de Führer, sei hadd doch nah ehre Meinung em för sick un ehre Fomili
bestellt, un wo denn dese frömde Gesellschaft dortau kem'. – Herr Schwarznagel
was denn irst in 'ne lütte Verlegenheit, æwer so 'n Frömdenführer weit sick
ümmer tau helpen, hei säd: as hei hürt hadd, wir de gnedige Fru 'ne
Meckelnbörgerin, un wil sin Inliggers ok Meckelnbörger wiren, so hadd hei sick
dacht, dit paßte tausam. – »Das paßt mir aber nicht!« rep Mutter; æwer dunn 
schow sick de olle dicke Anton dortüschen un säd sihr ruhig: »»Mich paßt es
aber, und wenn die Beiden mitgehn, denn werd ich viel mehr Plaisir haben, als
wenn ich mit Dir allein geh.«« – Un de lütte, säute Helene kamm un strakte ehre
Mutter æwer dat Gesicht, un Paul rönnte an ehr vörbi un fohrte up Jochen
Klæhnen los, un Anton säd: »So, nu man zu!« – »»Zum Hotel Bauer!«« rep Mutter.
– »Wo so?« frog Anton. – Un Mutter makte ein Gesicht, as wir sei 'ne regirende
Fürstin, un frog so spitz, as wir sei 'ne Schausterfru, de ehren Mann up
unrechten Wehen bedrapen hadd: »»Wenn Du Deine Freunde um Dich hast, warum soll
ich meine nicht um mich sehen? Wir holen dort den Herrn Baron ab.«« – »So,« 
fläut'te Anton, »also diesen wieder?« – Helene schudderte sick ordentlich un
fot ehren Vader unner den Arm, un de säd recht weihmäudig tau ehr: »Dich ist es
auch wohl nicht recht mit? – Aber Du weißt, Mutter hat jetzt wieder das
Regiment, denn seitdem sie von's Schiff ist, fängt sie ganz nüdlich wieder an.«

Na, de Herr Baron würd afhalt, Herr Gumpert kamm mit, un de Gesellschaft gung
in den Palast Pesaro. – Hir was nu jedes Bild, jede Kasten, jede Staul mit 'ne
Nummer un mit den Pris verteikent, un ein jeder demokratische Lump kunn nu de
aristokratische Herrlichkeiten för fiw norddütsche rothbackige Sülwergröschen
köpen. – »Ein jämmerliches Ende!« säd Tanten Line. »Sehn Sie mal den Canal
entlang. Diese drei Paläste gehören der Taglioni, die hat sie sich mit ihren
Beinen erworben.« – »»So,«« säd Anton un knöpte sick de Hosentasch fast tau, un
smet so 'n forschen Blick up sine Fru, »»Du smeißst mir so 'ne sonderbaren
Augen auf all die Kisten und Kasten, die hier aus alter Zeit stehen. Ich kaufe
nichts nich! Das können wir viel billiger bei Pip-Smidt in Neubrandenburg
kriegen.«« – Anton was de reine Opposition! –

»Meine Herren,« säd de Führer, »nun gehn wir über den Rialto.« – »»So?«« säd
Anton, »»der is das,«« as wir de Rialto 'ne Ort von Fründschaft von em, up den
sine Bekanntschaft hei sick all lang freut hadd. – »Ja,« säd fr Führer, »und
hier auf der Brücke sehn Sie Verkaufsbude an Bude, und hier soll auch der
berüchtigte Jude Shylock früher hinter dem Ladentische gestanden haben.« –
»»Shylock?«« frog Anton, »»en snurriger Name for en Juden, bei uns heißen sie
alle Moses oder Levin oder Jakob oder so herum.«« – »Es ist dieses der berühmte
Jude,« säd Herr Nemlich, de sin Brod as Erklärer nich ümsüs vertehren wull,
»der nach den Gesetzen das Recht hatte, sich von einem vornehmen Edelmann ein
Pfund Fleisch zunächst bei dem Herzen bei lebendigem Leibe auszuschneiden. –
Ich habe es selbst gelesen.« –

»»Herr,«« rep Anton, brunroth vör Zorn, »»wollen Sie mich zum besten haben? –
Wollen Sie, daß ich Ihre verdammten Lügen glauben soll?«« – De arme Herr
Nemlich! – Helene kunn em nu nich sülwst mihr tröstlich tau Hülp kamen, sei läd
ehre Hand up den Arm von den ollen Jahn un bed mit en Blick up Herr Nemlichen,
»Onkel Jahn . . . .« – De oll Jahn verstunn dit ok glik, gung an Groterjahnen
'ranne un säd: »»Groterjahn, oh Groterjahn, lat doch; de Mann hett 't jo gaud
meint, un wenn de Geschicht nich wohr is, denn is hei jo doch tauirst dormit
anführt.«« – Na, Anton was kein Unminsch, sine Hitz was verflagen, un hei säd
tau Nemlichen: »Na, lassen Sie man. Wenn ich's auch nicht glaube, so bin ich
doch nicht bös darüber.« –

Wildeß dit up de ein' Städ' passirte, süll up 'ne anner Städ von de Rialto noch
wat Snurrigeres passiren. – Jeannette Groterjahn, de Herr Baron, Herr Gumpert,
Helene un de olle Dam' wiren mit den Führer wider gahn, un as sei an 'ne Baud'
vörbi gungen, säd Herr Gumpert: »Meine Damen, sehn Sie mal, was für reiche
Seidenstoffe hier ausliegen.« – Jeannette kek mit hellschen begehrliche Ogen de
Herrlichkeiten an un wis'te up en Stück kostboren Damast: »»Oh, sehn Sie mal,
Herr Baron!«« – »Ja, meine Gnädige, das ist aber auch von der allerschwersten,
venetianischen Seide, davon kostet die Elle gewiß drei Thaler. – Ich habe nur
einmal . . . .« hir snappte hei af un würd æwer un æwer roth. – »»Herr Jesus!««
rep Tanten Line un slog sick mit de Hand vör den Kopp, un as de Gesellschaft
sick nah ehr ümdreihte, sach sei blot noch de Rüggsid von de olle Dam', de
snurstracks up den ollen Jahn losstürte. – »Sie hat wohl etwas vergessen,« säd
Helene. – »»Ich finde es aber doch sehr unpassend, uns so zu verlassen,«« säd
ehre Mutter, un fot den Herrn Baron unner den Arm un gung mit em vöran. –

»Tanten Line, wat is Sei?« frog de oll Jahn, »wat iwern Sei sick? – Hett Sei 
wen wat dahn?« – »»Ne, ne,«« was de Antwort. – »Mein Gott, Sei sünd jo ganz
blaß; so reden S' doch.« – »»Hir nich, hir nich! – Ick glöw', dit is en grotes
Glück. – Min leiw' Herr Jahn, will'n von de Gesellschaft furt, will'n uns 'ne
Gondel nemen, denn will ick Sei 't vertellen.«« – »Oh, ick heww Tid tau 
täuwen,« säd de Oll un winkte 'ne Gondel 'ranne, un as sei dorinner seten, frog
hei: »Na?« – »»Dat 's kein Baron, dat 's ein Kopmannsdeiner.«« – »Wat?« frog de
Oll hellschen iwrig, »meinen Sei den Baron von Unkenstein?« – »»Densülwigen.««
– »Tanten Line,« säd de oll Jahn, »Sei sünd 'ne klauke Dam', æwer dat kläukste 
Haun leggt männigmal doch in den Nettel, süllen Sei hirbi ok woll en beten in
Bisterniß geraden sin?« – Tanten Line vertellte nu ahn alle Hitz un Upregung
den Ümstand vör de Baud' mit dat siden Tüg un slot ehre Red': »»Herr Jahn, Sei
weiten, dat ick de ganze Reis' æwer ümmer seggt heww, ick müßte den Baron all
in minen Lewen mal seihn hewwen, ick wüßt em man blot nich hentaubringen. –
Aewer so as hei von dat siden Tüg anfung, un wat de Ehl dorvon kosten ded, dunn
wüßt ick sin Flag wo hei henhürt: hei hett vör en Johrener vir oder fiw bi den
Sidenhändler Kölzow in de Wismer in Konditschon stahn, den ick dunntaumalen
grad' gegenæwer wahnte, un ick will Sei ok seggen, wo hei heit: hei heit
Bössow. – Lieber Herr Jahn, wer verfällt darauf, zu Triest in einem Baron einen
Ladendiener aus Wismar wieder zu finden? Un nu hett sick de Racker noch so 'n
vörnehmen Bort stahn laten un hett sick en Kniper tauleggt un hett sick 'ne
Sprak anwennt, as wenn en Apenpinscher gnurrt. – Nein, mein lieber Herr Jahn,
ich irre mich nicht, ich habe ihn zu oft in der Thür stehen sehn, un heww mi
oft naug æwer em ärgert, dat hei jedes junges Mäten ehren lütten, verdreihten
Kopp dörch sine Kumpelmenten noch verdreihter maken ded.«« – »Wenn dat so is,«
säd de Oll, »denn möt hir wat gescheihn, hir kann süs en Unglück ut entstahn. –
Weiten Sei nich genau, wo lang de Groterjahns hir noch bliwen, un wecke Tur sei
taurügg nemen willen?« – »»Wider nich genau as dörch dat, wat mi Helening seggt
hett, un de säd, en teihn, twölw Dag' wollen sei hir noch bliwen, un denn
wullen sei æwer Verona un Tirol wedder nah Hus.«« – »Na, wenn de 't seggt, denn
ward 't ok woll so wesen. – De Ollsch künn frilich en Impaß dorin maken, denn
sei hett ehre Mucken, un sei springt von de Stang' af, æwer wo 't up ehr Plesir
ankümmt, dor höllt sei tanger wiß.« – »»Na, wat will'n Sei denn?«« – »Tanten
Line,« säd de Oll un grifflachte so 'n beten, »Sei sünd so 'ne olle, klauke
Dam', nu will ick mal seihn, wat Sei dit Radels woll raden.« – »»Na, will'n
seihn,«« säd Tanten. –

Den Nahmiddag let de oll Jahn sick Schriwgeschirr up sine Stuw' bringen un slot
sick in, hei müßte also woll wat sihr Heimlichs vör hewwen. – Keiner kreg dat
tau weiten; æwer wat wi Schriftstellers un Redigörs von de Zeitungen un
Berichterstatters sünd, drängen uns in jedweder Geheimniß in, un as de oll Jahn
sick tau 'm Schriwen hensett'te, kek ick em, ahn dat hei 't ahnte, æwer de
Schuller un las sinen Breif. – Hei schrew:

Mein lieber Karl!

Steck Dir mal alsogleich 500 Thaler in preußischem Papiergeld in die Tasche,
denn das steht hier augenblicklich sehr gut, und mach Dich reisefertig, und
denn fahre mit den beiden Vorderpferden von unserm Kutschgespann – denn die
sind am fixesten zu Bein – nach Wismar. – Ich weiß wohl, daß Du in der 
hildesten Frühjahrs-Saatzeit bist. Aber das hilft nicht, Gustav muß das
besorgen. – In Wismar gehst Du zu dem Seidenhändler Kölzow – der Mann kennt
mich von früher her und ist ein freundlicher und gefälliger Mann – grüß ihn von
mir und frag ihn: was er nicht vor ungefähr vier, fünf Jahren einen sogenannten
Handlungscommis, mit Nahmen Bössow, als Ladendiener gehabt habe, und wo dieser
Mensch woll geblieben wäre. – Und wenn er Dir darüber Auskunft gegeben hat,
dann gehe zu dem Potografen, Herrn Kälcke, und frag ihn, was er Dir nicht eine
Potografi von diesem Bössow verschaffen könnte; ich wollte sie ihm gut
bezahlen, und wenn Du diese hast, denn schreibe mir dies Alles ganz genau und
schicke mir den Brief poste restante hierher nach Venedig; ich hole mir ihn
dann selbst von der Post. – Dann setzest Du Dich auf die Eisenbahn, und fährst
Tag und Nacht nach Verona in Italien, und logirst in Colombo doro, woselbst Du
bleibst und mir Nachricht von da giebst, daß Du angekommen bist. – In diesem
Gasthofe treffen wir uns, und Alles wird gut werden, mein lieber Sohn. – Die
Geschichte ist bunt, aber ich habe unterwegs eine alte Freundin errungen, und
die ist zu klug, als daß uns was fehlschlagen könnte. – Näheres erfährst Du
perßöhnlich von

Venedig den so und so                            Deinem                
vielten.                                                     
Das Datum weiß ich nicht,                             treuen Vater
denn wir leben hier in                               Joachim Jahn.
den                            
Tag hinein, wie die
wahren
Taugenichtse.

As hei dit Schriftstück farig hadd, bröchte hei 't sülwst up de Post, un as hei
sick nahsten Tanten Line upsöchte, sach sei an sine Minen un sin ganzes Wesen,
dat hei recht sihr mit sick taufreden was. – Sei freute sick doræwer, frog em
æwer nich, denn wenn sei ok Allens girn weiten müggt, so was sei doch grad'
nich niglich. –

In de irsten vir, fiw Dagen was de oll Jahn sihr ruhig un fröhlich, hei
bummelte ahn alle Wedderred' tau Faut un tau Gondel in de Stadt un de Ümgegend
herümmer, grad' as dat Tanten Line inföll. – Aewer, wo sei ok hen gungen, de
Groterjahns dropen sei narens. – Un dat hadd sinen gauden Grund: Fru Jeannette
hadd einen so 'n ollen, halw angefulten un ganz mit den Dummbüdel kloppten
Burßen upgawelt, de sick Perfesser schimpen let, un hadd em för Helene ehre
Bildung in Lohn un Brod namen. – Dit oll Worm hadd denn nu gegen so un so vel
bor Geld verspraken, en ordentlichen Cursus in de Kunst mit Helene dörch tau
maken, un wil dit Wurt Muttern vör allen Dingen geföll, was hei annahmen
worden. – Knapp gragte de Morgen, denn rep Mutter. »Mein Kind, wir müssen uns
rasch anziehen, wir müssen den Cursus beginnen.« Un denn gung 't nu los, denn
gung 't mit strewige Schritten nah de sogenannte Akademie, wo de Perfesser all
up sei täuwte, un Anton cursirte hellschen verdreitlich achter her; æwer man
bet tau de groten Saal, wo de schönsten Biller von Titian hängen, nich grad'
dat de 't am andahn hadden, ne, dor stunn en groten, weiken Diwahn, up den
sett'te hei sick, schimpte tauirst inwendig up all de Perfessers un ehren 
Dræhnsnack, denn vör Allen up sine Fru un ehre Bildung, beruhigte sick denn bi
lütten un slep tauletzt sanft un selig in. –

Desto öfter dropen uns' beiden ollen Reiskumpans Herr Gumperten un den Herrn
Baron, ok Unkel Borßen, wenn sei de Piazetta entlanke gungen, denn dor stunn
Unkel Bors gewöhnlich mit den Puckel an 'ne Säul den halwen Dag' spaziren. – Un
wenn denn de beiden ollen Lüd' den Weg entlanke gungen, denn kunnen sei all von
Firn' seihn, wo de olle Knaw' sick freute, en minschlich Angesicht un noch
dortau en meckelnbörgsches tau seihn, un wenn denn Tanten Line tau em säd:
»Gu'n Dag, Herr Bors, mein Gott, sünd Sei noch hir?« – denn was de Antwurt:
»»Wat sall ick dauhn? Wat sall ick maken? – Sall ick hir aftrecken, as de Katt
von den Duwenslag, un mi dat Mul afwischen un seggen: gesegnete Maltid, Herr
Baron? –Wer weit, de Kirl kann jo doch mæglicher Wis' noch betahlen. – Tweimal
heww 'ck em all mahnt, denn kümmt hei mi æwer ümmer mit de verfluchten
Fettossen, un dat letzte Mal säd hei, sin Fründ, Herr Gumpert, würd dat gewiß
för em in Ordnung bringen. – De hett Geld, dat weit ick, denn uns' Gastwirth,
Herr Bauer, hett mi unner de Hand vertellt, dat hei von em Dusend Daler in
Verwohrsam hett. – Aewer wat helpt mi dat, de Mann is mi jo nicks schüllig, wo
kann ick den anfaten? – Herr Jahn, dauhn S' mi den einzigen Gefallen – ick bün
en ollen Fründ von Sei – nemen S' sick mi as Ogenspeigel un borgen S' den Kirl
kein Geld, hei kann Sei mæglich ok mit Fettossen unner de Ogen gahn.«« – »Ne,
ick denk,« säd de Oll, »ick ward mi woll häuden. – Aewer Sei wullen jo mit
Ehren Avkaten reden, wat säd denn de?« – »»Ja, wat säd hei? – Dat 's ok so 'n
Kujon! – Hei säd, wat ick glöwte, dat de Avkaten dortau in de Welt sett't
wiren, dat sei de Dummheiten von aller Lüd' wedder grad' maken süllen? – Dor
meinte hei mi mit. – Aewer nu kiken S' dor! – Dor kamen s' Beid' wedder an,
Herr Gumpert un de Herr Baron. – Oh, Du verfluchte Karnallg', Du stehst mi all
bet an de Hals!«« –

Aewer nich ümmer was de Herr Gumpert mit den Herrn Baron tausam: einmal, as de
oll Jahn mal wedder nah de Post lopen was, dat hei en Breif von sinen Korl
afhalen wull – wat hei in de letzten Dagen däglich en por Mal ded – drop hei up
den Rüggweg Herr Gumperten allein. – Up Herr Gumperten sin Gesicht was
ogenschinlich wedder ›schauderhaft‹ tau lesen. – De Oll was gaudmäudig, hei bed
also den jungen Minschen, hei süll mit em kamen, Tanten Line set vör 't Caffè
Quadri, un dor wullen sei denn tausam 'ne Taß Koffe drinken. – Herr Gumpert ded
't; æwer as sei bi Tanten Line ankamen deden, stunn de oll Dam' up un säd
fründlich tau Herr Gumperten: »Mein Gott, Herr Gumpert, was fehlt Ihnen? – Sie
waren in der letzten Zeit so fröhlich, un nu seihn Sei wedder ut as en Pott
vull Müs'. Wo haben Sie denn Ihren Freund?« – »»Freund? – Na, was heißt Freund?
– Ich dank für solche Freunde!«« – »Wat? – Hewwen Sei sick mit em æwer 'n Faut
spannt?« – »»Das grade nicht; aber sehn Sie, das ist 'ne karjose Geschichte:
wenn ich mit ihm ausgehe und laß mir 'ne Tasse Kaffee geben, denn läßt er sich
auch eine geben, und denn sagt er, ich soll für ihn auslegen.«« – »Na,« smet de
oll Jahn hen, »dat 's doch ok kein Gefährlichkeit.« – »»Nein, das nicht, aber
sehn Sie, dann kommt er und sagt, ich soll ihm so viel dazu geben, daß es einen
Gulden macht, sonst vergißt er es.«« – »Süh,« säd Tanten Line, »up so vel
Gewissenhaftigkeit heww ick den Herrn Baron gor nich mal anseihn.« – »»Ja, sehn
Sie, wenn ich ihm den nun gegeben habe, dann kommt er nach kurzer Zeit wieder
und fordert sich den Gulden noch einmal, er hat den ersten verloren, er hat ein
Loch in der Tasche.«« – »En Lock in de Tasch!« rep Tanten Line. »Laten S' em
dat doch tauneihen.« – »»Hüren S' mal, Herr Gumpert,«« säd de oll Jahn, »»sörre
einige Tid heww ick de beste Meinung von de Minschen; æwer desen hir würd ick
mi doch en beten von den Liw' hollen.«« – »Das sagt Herr Bauer auch. Herr Bauer
sagt, mein Freund ist von dem Wirth in der Luna 'rausgeschmissen worden, weil
er nicht hat bezahlen können. – Es ist ein großer Spektakel gewesen, bis
zuletzt die Frau Groterjahn für ihn bezahlt hat.« – »»Denn laten Sei ehr: de
Fru is olt naug, de möt nahgradens weiten, wat sei tau laten un wat sei tau
dauhn hett; Sei sünd æwer en jungen Mann, de de Welt nich kennt, un so einen
möten wi Ollen beraden. – Ick segg Sei, maken S' sick von den Kirl los.«« –
»Das kann ich nicht.« – »»Worüm denn nich?«« – »Nein, er ist zu freundlich zu
mir; er hat sich heute Morgen dazu erboten, er will mit mir auf eine Stube
ziehn.« – »»Gott bewohr uns!«« rep Tanten Line, »»willen Sei denn abslut, dat
eines Morgens Ehr Uhr un Ehr Geldbüdel un Ehr Kledagen fläuten gahn sünd?«« –
»Das sagt Herr Bauer auch. Herr Bauer sagt: so was ist hier in Venedig gar
nicht ungewöhnlich.« – »»Na, denn hüren S' doch up den Mann! Un nu will ick Sei
wat seggen: nu gahn Sei nah den Kirl hen un seggen Sei em, dese Dam' hir un
ick, wie hadden Sei den Rath gewen – hei ward uns woll kennen – Sei süllen sick
von em los maken, un dat wullen Sei denn ok, un wenn hei wider wat wull, denn
süll hei sick an uns wennen, wi wiren dortau in 'n Stand, em Ogen un Uhren en
beten uptauknöpen.«« – »Das kann ich nicht.« – »»Worüm denn nich?«« – »Er ist
zu freundlich zu mir, er hat mir gestern Abend noch angeboten, er will die
ganze Reise durch Italien mit mir zusammen machen.« – »»Na, denn reisen S' mit
Gott,«« säd de Oll, »»wen nich tau raden is, den is nich tau helpen,«« un
ratsch dreihte de Oll sick üm un fot Tanten Line unner den Arm un gung mit ehr
den Markusplatz dal. – »»Tanten Line,«« säd hei, »»nu weit ick gewiß, dat Sei
Recht hewwen: dat is kein Baron, dat is en Swindler.«« – »Je, æwer de arme,
junge Minsch!« – »»Vörlöpig is hirbi nicks tau maken; æwer wi möten up de
Beiden en Og' hewwen.«« – –

So vergungen denn wedder etzliche Dag'; de Oll lep ümmer wedder nah de Post;
æwer tauletzt kamm hei mal recht fröhlich tau Hus, hei hadd en Breif in sine 
Bosttasch, un mit den gung hei denn up sine Stuw' un slot sick dor in un las:

Mein lieber Vater!

Den herzlichsten Gruß an Dich, mein treuer Vater! Oh, wenn Du wüßtest, wie oft
und wie redlich und sehnlich ich an Dich und das Schiff gedacht habe, welches
Euch nach Konstantinopel geführt hat! – Alles, was Du mir geheißen hast, habe
ich nach Kräften besorgt. – Ich habe den Herrn Kölzow aufgesucht, der in
freundlichster Weise mir Antwort auf Deine Fragen gegeben hat. – Ja, er hat vor
ungefähr vier Jahren einen Ladendiener, mit Namen Bössow, in seinem Geschäft
gehabt. Der Mann ist – wie er sagt – zuerst durchaus zuverlässig und brauchbar
gewesen, da hat er sich aber einmal Urlaub, um seine Eltern zu besuchen,
erbeten, ist aber nicht zu diesen, sondern nach Dobberan gereis't, und hat –
wie Herr Kölzow nachträglich erfahren – dort an der Bank gespielt und eine für
ihn sehr bedeutende Summe gewonnen. Seit der Zeit hat er das Geschäft durchaus
vernachlässigt, hat hie und da herum gespielt, hier in diesem alten,
ernsthaften Wismar selbst Bank aufgelegt, und hat diese Geschichten so weit
getrieben, daß Herr Kölzow die Kondition ihm hat kündigen müssen. – Was weiter
aus ihm geworden ist, weiß man nicht genau; Herr Kölzow meint aber, er habe
gehört, daß er sich später in Hamburg und Altona als Spieler herum getrieben
habe. – Bei dem Photographen, Herrn Kälcke, war die Erkundigung etwas
schwieriger. – Er wußte freilich ganz genau, daß er die Photographie des jungen
Mannes aufgenommen habe, aber die Platte war verloren gegangen, und da hieß es
denn nun, an wen der Herr Bössow seine Photographie hier in Wismar vielleicht
verschenkt haben könne, und dabei erinnerte sich der Herr Kälcke, daß vor
einigen Jahren das Gerücht gegangen sei, daß Bössow mit der sehr schönen
Putzmacherin Tz . . . in Verbindung stehe; wenn Eine, so müßte diese eine
Photographie von ihm besitzen. Ich ging also zu diesem jungen Mädchen – Vater,
Du weißt, daß ich niemals mit Putzmacherinnen Bekanntschaft gemacht habe, und
deshalb war ich auch sehr befangen – zumal das Mädchen eine überaus liebliche
Erscheinung war, schön, sehr schön, aber dabei einfach in Wesen und Worten. –
Als ich bei ihr mein Anliegen vorbrachte, stand sie von ihrem Arbeitsstuhl auf,
ging an eine Kommode und holte dort unter Flor und Gaze und verblichenen Rosen
und zerbröckelten Kränzen ein Stammbuch hervor, schlug es auf, sah lange auf
ein Blatt, nahm dann eine Photographie daraus hervor, und sagte: »Nein, Herr,
er ist mein verlobter Bräutigam, und er hat mich belogen und betrogen und hat
mich dann schädlich verlassen; aber dennoch – und obgleich Sie ein ehrliches
Gesicht haben, und ich nicht glauben kann, daß Sie mit dem Bilde Mißbrauch
treiben werden – dennoch kann ich mich nicht von demselben trennen. – Aber hier
bei dem Conditor G. ist ein Mädchen in Condition, die besitzt auch ein Bild von
ihm, und die wird das ihrige leichter hergeben.« – Und damit setzte sie sich
wieder auf ihren Stuhl und kramte zwischen Zeugflicken und künstlichen Blumen
herum und warf auf mich einen langen, traurigen Blick; den Blick vergeß ich
zeitlebens nicht. – Vater, Vater, was Du auch vorhast, richt die Sache so ein,
daß das arme Mädchen nicht noch unglücklicher wird.

Mit der andern Mamsell ging's besser. Sie reichte mir mit Lachen die
beiliegende Photographie und fragte, was ich mit dem Lumpen wollte, schenkte
mir dann für mein Geld ein Glas Bischof ein, und ich ging mit meinem Geschenk
von dannen. – Heute Abend mit dem letzten Zuge fahre ich ab, und wenn Du diesen
Brief erhältst, werde ich wohl schon in Verona, in dem bezeichneten Gasthofe
sein. – Jedenfalls schreibe ich gleich nach meiner Ankunft von dort an Dich. –
Und nun ein baldiges, fröhliches Wiedersehn! Grüße brauche ich Dir wohl nicht
aufzutragen!

Lebe bis dahin wohl!

Dein                  
      treuer Sohn              
      Karl Jahn.


»Ja,« säd de Oll, as hei de Photographie ankek, »dat is hei. – Leiwer Gott! wat
hadd hir för en Elend ut entstahn kunnt. – Un dat Allens blot, wil 'ne Mutter
mit ehre Dochter höger herut will, as dat vernünftig un paßlich is.« –

Nah ein por Dag' kamm denn ok en Breif von sinen Korl mit de Nahricht, dat hei
in Verona richtig ankamen wir. – »Tanten Line,« frog de Oll, »hewwen Sei nich
hürt, wennihr führen Groterjahns af?« – »»Aewermorgen, min leiw' Herr Jahn,
Helening hett mi 't gistern seggt. – Ach, sei was so unglücklich: de Baron
führt ok mit.«« – »Schönen Baron,« säd de Oll. – »Kiken S' hir!« un hei wis'te
ehr de Photographie, »dit heww ick ut de Wismar schickt kregen, dat is dat Bild
von Ehren Ladendeiner Bössow.« – De oll Dam' bekek sick dat Bild genau un frog
dunn: »»Na, heww ick nu Recht?«« – »Sei hewwen Recht, un wenn 't Sei so paßt,
denn führen wi æwermorgen ok.« – »»Minentwegen,«« säd de olle Dam' – –

Kapittel 17.

Sluß.

Tau den fastsett'ten Dag' was bi de beiden ollen Lüd' Allens tau de Afreis'
parat, dunn säd de Oll mit einem Mal: »Tanten Line, mit den irsten Tog kænen wi
nich reisen, wi reisen mit den tweiten; ick heww noch wat vergeten, un dorbi
möten Sei mi helpen, dat dat in de Reih' kümmt.« – »»Natürlich,«« säd Tanten
Line, »un wat is denn dat?«« – »Frugenskram; ick will so 'n beten Putzkram för
Frugenslüd köpen.« – »»Doch woll kein Mützen un Spitzen un Kragens?«« – »Ne, 't
sall en Halsband sin un en Armband.« – »»Na, dor wenn'n Sei sick denn doch
æwerst an de Unrechte. – Ih, ja, ich kann wohl sagen, was mir gefällt; aber was
der Mode jetzt gefällt, davon weiß ich nichts.«« – Sei sælen ok man seggen, wat
Sei geföllt. – Ick denk, wi gahn. – Un Jochen, Du, gah hen un säuk Di unsen
ollen Gondelführer, un denn dragt dat Gepäck in sin Gondel, dat wi glik führen
kænen un den tweiten Tog nich verpassen. – Du kennst den Burßen doch?« – »»Oh
Herr,«« lachte Jochen, »»Italjensch kann ick jo all, un kennen dauh 'ck em ganz
genau: mit Vornamen heit hei ›Novanto‹ un mit Vadersnamen ›Quattro‹.«« – »Na,
denn mak dat.« –

As de Inkop in einen Juwelirladen up den Markusplatz besorgt was, gungen de
beiden ollen Lüd' nah de Piazetta un sett'ten sick in ehr Gondel, wo Jochen all
up ehr täuwte. Novanto Quattro führte los, den groten Canal entlang, nah den
Bahnhof hentau. – Knapp wiren sei up de Hälft in de Gegend von den Rialto, dunn
sus'te ehr dor 'ne Gondel mit twei Räuders vörbi, un wer satt dorin? – Herr
Gumpert. – »De möt 't ilig hewwen,« säd de Oll, »will ok woll mit de Tog furt
un hett sick in de Klock verbistert. –

As sei up den Bahnhof ankemen, lep Herr Gumpert dor up un dal. – »Guten Tag,
Herr Gumpert,« säd Tanten Line, »wenn Sie auch mit diesem Zug wollen, denn sind
Sie viel zu früh gekommen.« – »»Wo will'n Sei denn hen?«« frog de oll Jahn. –
»Ich? . . . . Ich will nach Verona.« – »»So? – Ih, denn reisen wi tausam.«« –
»Wo haben Sie denn Ihren Freund?« frog Tanten Line. – »»Meinen Freund?«« frog
Herr Gumpert, un dorbi lachte hei so gel'bunt in sick 'rinne, »»mein Freund ist
auch in Verona; der Kellner in der Luna hat mir gesagt, er ist heute Morgen mit
der Groterjahnschen Familie dahin abgereis't.«« – »Herr Jesus!« rep Tanten
Line, »dat is jo en wohres Glück för Sei, denn laten Sei em doch dor; wat jagen
Sei denn achter Ehr eigen Unglück her?« – »»Nein, das kann ich nicht, ich habe
noch ein paar Worte mit ihm zu sprechen.«« – De Ollsch säd nicks, æwer sei
makte ein hellschen ärgerliches Gesicht un knöpte un bünzelte mit Sleufen un 
Knuppen an ehren ollen Arbeitsbüdel 'rümmer, as süll de för de Taukunft dat
unvermeidliche un unuplösliche Schicksal vörstellen. – Dunn kamm Jochen an un
meldte, dat Gepäck wir besorgt, un hir wiren de Baljetts. »Herr,« säd hei,
»denken S' sick mal, de ein' Kirl hir wull all uns' un de Dam' ehr Saken
utpacken, un ick wull all grad' anfangen un mit em reden un hadd ok all en
italjensches Achtgröschenstück in de Fingern, dunn fängt de Kirl mit enmal an
Dütsch tau reden. – Na, ut Freud', dat ick hir en Landsmann drap, gaww ick em
denn dat Achtgröschenstück, un weiten S', wat hei seggt? – Reisen S' mit Gott!
seggt hei, Sie haben keine steuerbare Sachen, un denken S' sick, de Kirl hett
gor nich visentirt.« –

De Tog gung af, Herr Gumpert führte mit de beiden ollen Lüd' tausam; hei was
æwer sihr still, un up sin Gesicht stunn wedder tau lesen: ›schauderhaft!‹ – –

Gegen Schummerabend kemen sei in Verona an. – As sei vör de Colomba d'oro 
höllen, säd Jahn: »Jochen, besorg', dat uns' Gepäck tausam von den Wagen kümmt,
un Sei, Tanten Line, gahn S' in de Gaststuw', ick ward för Sei 'ne Taß Koffe
bestellen, un ward dat Quartir besorgen.« – De oll Dam' wull irst Inwennungen
maken, sei wull dat besorgen; æwer Jahn led 't nich, un as hei de grote Husdel'
entlang gung, begegnete em en Kellner, de Dütsch verstunn; un as hei den frog, 
wat hir nich sörre vir, fiw Dag' en jungen Mann ut Nurddütschland loschirte, un
de all anfung: ja, dat wir woll de up Nr. . . . ., dunn stört'te dor wat de
Trepp hendal, un Korl fot sinen Vader rundting üm un rep: »Vatting, Vatting,
wat ick mi freu, dat ick Di wedder seih! – Vatting, Vatting, wo is Di de Reis'
bekamen?« – »»Gaud, min Sæhn, sihr gaud! – Nu kumm æwer nah Din Stuw 'rup; ick
heww Di wat allein tau seggen.«« –

As sei baben wiren, kunn Korl sick nich länger hollen, de Thranen stört'ten em
ut de Ogen, un hei frog mit bewerige Stimm: »Vatting, wo steiht min Sak?« –
»»Min Sæhn, dat weit uns' Herrgott am besten; æwer so vel wi Minschen weiten,
steiht Din Sak gaud.«« – »Vatting, ick heww sei seihn.« – »»Wen, Korl?«« –
»Helene. – Ick was vördem all up den Bahnhof, wil dat ick glöwte, Du würdst mit
den irsten Tog kamen; Du wirst nich dor, æwer sei was dor mit ehre Öllern un
Franz Nemlichen un denn mit den Minschen, von den ick Di de Photographie heww
anschaffen müßt. – Wat heit dit All?« – »»Dat kriggst Du All tau weiten, Korl.
– Hewwen sei Di seihn?«« – »Ne, ick stunn ganz von Firn', un kreg sei ok man
tau seihn, as sei in den Hotelwagen stegen, un as ick dor hen lep, führte de
Wagen af.« – »»Loschiren sei hir?«« – »Ne, up den Wagen stunn ›Torre di
Londra‹.« – »»Dat is gaud. – Nu will ick Di æwer mal wat seggen: nu fat Di mal
in Dine Unrauh. – Du weitst, ick würd Di meindag' nich bedreigen, un ick segg
Di, Du hest kein Ursak, Di tau beängstigen. – Ick will hüt Abend hir mal minen
Spaß hewwen, un dortau möst Du mi verhelpen.«« – »Vatting,« säd Korl un kek den
Ollen so 'n beten unseker an, »Du Spaß?« – »»Ja, min Sæhn, so is mi up Stunns
tau Sinn.«« – »Gott segen Di,« rep de olle truhartige Jung' un foll sinen Vader
an de Bost, »denn is 't gaud, denn weit ick, denn is Allens gaud! – Wat sall
ick dauhn?« – »»Nicks wider, Korl, as Du geihst 'runner in de Gaststuw', dor
wardst Du 'ne olle Dam' finnen, mit de vertellst Du Di wat, seggst æwer nich,
dat Du min Sæhn büst, un wenn ick ok dortau kamen süll, denn kennst Du mi nich.
– Hest Du 't verstahn?«« – »Ja, Vatting, æwer wat . . . .?« – »»Ick segg Di jo,
ick will minen Spaß hewwen.«« – »Na, denn man tau!« rep Korl un küßte sinen
Vader, »wenn Du so gesunnen büst, denn denk ick, ward ick min Ungeduld mit
Fragen ok woll 'ne Tidlang törnen kænen,« un dormit gung hei in de Gaststuw'
dal. –

Unnen in de Gaststuw' satt Tanten Line bi 'n Koffepott; ehr was ogenschinlich
ganz behaglich tau Sinn, un wenn ehr wat fehlen ded, denn was 't de oll Jahn;
sei wüßt nich, wo hei blewen was; æwer sei tröst'te sick dormit, hei wir all
tau olt, as dat hei sick von en Krabbenwagen æwerführen latensich von einem
Krabbenwagen (Wägelchen, auf welchem Krabben – kleine Seekrebse, Garneelen – zu
Markte gebracht werden) überfahren lassen; sprichw. für: sich von jeder
Kleinigkeit schädigen lassen, zu Schaden kommen. würd, hei würd woll kamen; un
in dese Hoffnung stippte sei ehren Kringel in den Koffe – jedweder richtige,
olle Jumfer stippt. – Nu gung de Dör up, hei dreihte sick üm – ne, dat was de
oll Jahn nich, dat was en blaudjungen Minsch, den de Gesundheit un de
Fröhlichkeit ut Backen un Ogen strahlten; æwer hei was wat drist, hei sett'te
sick ehr grad' gegenæwer, makte ehr en Diner tau un fung en Gespräk mit ehr an.
– Dit Gespräk was nich witzig, was nich gelihrt, was ok nich – wat sei up
Stunns intressant näumen; æwer in den frischen Jungen sinen Harten, dor bläuhte
dat, hei was as en jungen Appelbom, de de rosenroden Bläder von sine Blaumen
linksch un rechtsch üm sick streut, so dat Tanten Line tau sick sülwst säd: en
smucken Jung', hett æwer woll en Glas Win drunken. – Aewer mit de Tid würd sei 
hellhüriger: »Mein Gott!« rep sei, »Sie sind ein Norddeutscher, vielleicht ein
Hamburger Kaufmann?« – »»Nein, ich bin ein Mecklenburger.«« – »So? –
meckelnbörger Kopmann?« – »»Ne, en Landmann.«« – »Na, dor hürt Allens up! – Dor
is irst de oll Groterjahn, denn de oll Jahn, denn de jung' Herr Beier, un nu
Sei ok noch, dat 's doch grad', as wenn de meckelnbörgschen Landlüd' hir 
liken.« – (Herr Beier was nämlich ok mit den sülwigen Tog ankamen.) – Dunn gung
de Dör up un de oll Jahn kamm 'rinner. – »Herr Jahn!« rep Tanten Line, »hir is
en Landsmann von uns un en Kolleg von Sei.« – »»So?«« frog de Oll un sett'te
sick verdreitlich en Enn' von de Beiden af. – »Hm,« säd Tanten Line vör sick
hen, »wat den nu woll wedder is! – Na, lat em, hei ward sick woll wedder
besinnen.« – Un sei snackte lustig wider mit den jungen Minschen: de Oll satt
en beten in den Schatten un regardirte mit Uhr un Og' up Allens. – Nah 'ne Wil'
stunn hei up un säd. »Tanten Line, ein Wurt,« un leddte de olle Dam' in 'ne Eck
'rin un säd: »Wat hewwen S' sick dor nu wedder upgawelt? – Dat is jo so en
richtigen meckelnbörgschen Strom.« – »»Herre Jesus! Herr Jahn, wo kamen Sei mi
vör? Dat is jo so en lütten nüdlichen, frischen Kirl, un dor is ok nich de Spir
von unnützes Wesen an.«« – »Na, denn gahn S' man wedder nah em hen.« – »»Ja,
dat dauh ick ok, den lat ick mi nich verachten.«« – De Red' gung wedder lustig
wider; de Oll satt up de Lur, un wer weit, wo lang dat noch wohrt hadd, dunn
schickte uns' Herrgott – oder wer weit – ok de Düwel karrte Jochen Klæhnen in
de Dör 'rinne: »Herr, dit Por Steweln . . . .« – baff – let hei de Steweln in
de Stuw 'rin fallen, ret dat Mul up, un stunn dor as en Olgötz: »Herr . . . .!
Herr . . .! Dat 's jo uns' Korl! – Ja, dat 's uns' Korl!« un nu up Korlen los:
»Jung' Herr! Jung' Herr! wo kamen Sei in dit verfluchte Lock her?« un dörbi
müßte hei sick de Ogen wischen un rep ümmer ein æwer 't anner Mal: »Wo? Dor möt
ick mi æwer doch wunnern! Wo? Hir kümmt jo woll Pingsten un Ostern up einen 
Dag?« – Tanten Line kek den Ollen so recht pfiffig an un säd: »»Ja, Herr Jahn,
ditmal hewwen S' mi mal richtig anführt, un dit Radels heww ick nich raden.«« –
»Ja, Tanten Line,« säd de Oll fröhlich, »dat möt ick ingestahn, en Spaß wull
ick mi mit Sei maken, æwer« – hir würd hei sihr irnsthaft utseihn – »kiken S'
up de anner Sid von 't Blatt, dor warden Sei groten Irnst up stahn seihn. – Ick
kenn keinen Minschen up de ganze Welt, den ick mihr tautru, dat hei in den
Minschenharten tau lesen versteiht, as Sei, un dor wull ick girn weiten, wat
Sei von den Jungen höllen, ick wull weiten, wat min Korl ok woll dat leiwe 
Mäten wirth is. – Na, Sei hewwen spraken, tau sinen un minen Glück spraken, un
nu ward ick mi kein Gewissen dorut maken kænen, wenn ick mi vullends mit de Sak
wider bemeng'.« – Korl fot sinen Vader üm un Tanten Line läd em de Hand up de
Schuller un wull wat seggen, dunn brok Jochen Klæhn los, de de Oll ganz ut de
Obacht laten hadd: »Herr, segg ick 't nich? Uns' Korl is doch en ganz annern
Kirl, as de olle, knakschälige Swepstock von Baron! – Ick un Paul hewwen uns ok
Beide för unsen jungen Herrn verswuren.«« – »Wat deihst Du hir?« frog de Oll
argerlich. – »»Herr,«« säd Jochen recht tauversichtlich, »»in so 'ne Saken is
vör mine Ogen nicks verborgen. Dat weit ick All. – Un seihn S', mi is up de
Reis' ok männigmal de Lus æwer de Lewer lopen, wenn ick den Kirl . . . .«« –
Hir snappte hei af, denn achter em gung de Dör up, un Herr Gumpert kamm 'rinne,
un dat hadd hei in sinen Gefäuhl, de hürte nich tau de Fomili, un in den sin 
Bisin dürwt von so wat nich redt warden. –

De Red kreg nu 'ne annere Wendung; de Oll let sick von Meckelnborg vertellen un
von den Stand von de Wintersaat, un Korl von de Reis', un as sei all tau Bedd
gahn wullen, dunn pust' dor wat in de Dör herinner, un 'rinner kugelte Unkel
Bors, un achter em stakte so 'n langen Kirl von italjenschen Frömdenführer un
höll Unkeln, so tau seggen, an de Rockslippen fat't. – »Gott bewohr uns!« rep
de lütte Talglümmel von Seepenseider, »schafft mi den verfluchten Kirl von 
Liw': sörre vir Stunn'n rönnt mi de ßackermentsche Kirl mit sine langen Bein'
ut Pust un Athen.« – »»Na, na, Herr Bors, besinn'n S' sick,«« säd Jahn, »»wat
is Sei denn?«« – »Ick säuk Sei jo un dese Dam' sörre vir Stunn' as 'ne 
Knöpnadel. – De Minsch will jo doch unner Minschen sin.« – »»Na, wo sünd Sei
denn west?«« frog Tanten Line. – »Ja, wo bün ick west? in Londra bün 'ck west,
bi min Swesterdochter, bi Hanning,« hir lachte Unkel Bors hell up, »un dor hett
mi Helening seggt, dat Sei hir hüt ok herkemen.« – »»Na, worüm sünd Sei denn
dor nich blewen?«« frog Tanten Line wider. – »Dor blewen? – Ne, de Minsch will
tau 'm Minschen, un mine Swesterdochter is kein Minsch, dat is en Unminsch. –
Wat? As ick dat gaud mein un ehr en lütten Wink mit en Tulpenstengel gaww, dat
de Baron en Swindler is, un dat hei mi mit sine verdammten Fettossen
tweihunnert Daler ut de Tasch 'rut lockt hett, dunn ward sei groww un wis't mi
de Dör? Un dat so, dat dat den ollen lütten Jungen, ehren lütten Paul, so
jammern ded, dat hei mi rund ümfaten würd un em de Thranen in de Ogen stunn'n?
– Un dat Anton sülwst mit de Bein' an tau trampsen fung? – Ne, Hanning, ick bün
en ollen Seepenseider, un Din sel Vader was en Pötter, un en ihrlichen Kirl was
hei, un wenn Du Din Dochter an so 'n Herrn Baron verkopslagen willst – na,
minentwegen! Ick heww Di gaud naug raden.« – »»Na, so hastig geiht 't denn doch
woll nich los,«« säd Jahn un läd sick in sinen Staul taurügg, as wull hei 't
ruhig aftäuwen. – »Dorup verlaten S' sick nich, Herr Jahn! – Hanning seggt, sei
hett 'ne Idee – wat dat is, weit ick nich; æwer 't ward woll nah dat sülwige 
henstangeln, wat wi Lunen un Schrullen un Mafökens näumen – un dor hett sei nu
vördem mal en Bauk lesen, dor hett instahn, dat hir öltlings mal wat mit en
jung Mäten passirt is – ick weit nich – de ollen Nam's! – mi is æwer, as wenn
sei: ›Jule‹ säd, un dor sall jo hir noch dat Sark dorvon tau seihn sin – dor
hett s' den ganzen Weg æwer von redt – un dor sall jo nu morgen früh Klock 
elben de richtige Verlawung vör sick gahn. – Sei seggt, ›daß es für ihr Kind
und zukünftigen Swigersohn einen unauslöschbaren Eindruck machen soll.‹ – Anton
seggt, hei will nich; æwer wat Anton hüt seggt, is morgen nich wohr. – Un Sei
sælen seihn, dat Unminsch von Swesterdochter kriggt dat farig un kihrt sick
nich an dat olle leiwe, lütte Lening un nich an den Swindel von mine
Fettossen.« – »»Na,«« säd Herr Gumpert, un hellschen giftig sach hei ut, wat
süs gor nich sine Ort was, »»lassen Sie sein! Lassen Sie! – Ich bin morgen um
elf Uhr auch da; ich hab' auch noch ein paar Worte mit dem Herrn Baron zu
sprechen.«« – »Je, wat sall dat helpen,« säd Unkel Bors, »wenn min
Swesterdochter, Hanning, sick wat in den Kopp sett't, denn . . . .« – Korl sach
sinen Vader en beten sihr beängstlich an; de Oll satt ruhig dor un plinkte em
ganz behaglich tau. –

Nu kamm Jochen Klæhn in de Dör 'rinner, de mit den italjenschen Führer vorher
'rute gahn was, un säd: »Nemen S' nich æwel, Herr Bors, æwer de Kirl will nu
Geld hewwen.« – »»Schaffen S' mi den Kirl von den Liw'! De Kirl hett mi binah
dod makt.«« – »Dat 's 'ne Kleinigkeit,« säd Jochen, »langen S' man in de Tasch
herin un halen S' en por Blockstücken 'rut, denn red' ick mit em.« – Na, Unkel
müßte nu 'ran; von Handeln was hir woll nich vel de Red', un de Gesellschaft, 
mäud' as sei was, gung utenanner. Vader un Sæhn slepen æwer tausam, un dor würd
noch vel hen un her redt in dese Nacht vull Sorgen un Bedenken. – –

Ja, un Sorgen un Bedenken wiren nich blot in de Colomba d'oro, sei späukten de
Nacht dörch ok in den torre di Londra, un üm dat Bedd von de arme Helene gung
't dull her. – Fru Groterjahnen hadd mit ehre Dochter noch nich grad'ut 
spraken, wat sei bi Antonen denn doch för nödig hollen hadd; æwer sei hadd so
vele, lütte Anspelungen makt, dat Helene gaud naug marken kunn, worup de Sak
zielte. Un dese Anspelungen danzten de lange Nacht dörch üm Helene ehr Bedd
'rümmer, as wiren 't Hampelmänner, de bald lütt wiren un bald grot würden, so
dat kein Og vull Slap ehr tauflot. – Un as nu de goldene Morgen an den
italjenschen, blagen Hewen tau Höchten treckte, un de Larm von dat dägliche 
Gewarw' sick von de Strat ut vernemen let, dunn was woll dat Späukwesen von
ehre Beddstäd' furt schüchert; æwer nu drängte de Würklichkeit mit
fürchterliche Angst up ehr in, sei sprung up, smet sick en Morgenkled æwer un 
stört'te in de Stuw' von ehren Vader 'rinner. – Anton was all up un stunn vör
de Speigel un balbirte sick. – »Vater!« rep dat leiwe Kind in de schreckliche
Unrauh, »lieber Vater! Was will Mutter eigentlich? – Ach, ich bin ihr ja von
Jugend auf gehorsam gewesen und habe immer gethan, was sie von mir verlangt
hat; aber das kann ich nicht und das werd ich niemals thun!« – Anton läd dat
Balbirmetz bi Sid, wischte sick de ingeseepten Bort af, fot sin lütt Döchting
üm un drückte dat ängstliche Kind an sin grundihrlich Hart un säd: »»Laß man!
Laß man, mein lieb Döchting! – Süh, ich hab' auch ümmer gethan, was Deine
Mutter von mich verlangt hat, aber dies thu ich auch nich! So 'n Kerl, wie der
Baron, soll mich meinlebstaglang nich Swiegervater schimpfen.«« – Dunn rögte
sick dor wat in den Bedd; Paul was bi dat Wurt ›Baron‹ upwakt, rew sick de Ogen
un rep ut de Küssen 'rut: »Vatting, weitst, wat Jochen Klæhn seggt? De seggt,
de Baron is en groten Schapskopp.« – Nu was de Red' tüschen Vader un Dochter
tau Enn'; Helene sackte up en Staul tausam; æwer de Vader bögte sick æwer ehr
un flusterte ehr in de Uhren: »»Wenn heut Deine Mutter spricht, denn sollst Du
auch gewahr werden, daß Du einen Vater hast, der auch sprechen kann.«« –

Gegen Klock teihn satt de Groterjahnsche Fomili mit de Herrn Baron in de Arena,
un wo vördem mal unschüllige Christen in ehren truen Glowen mit wille Dire 
striden müßten, dor müßte an desen Morgen ok ein unschüllig Hart gegen de
wildsten Gedanken anstriden. – Aewer, wat 's dor? – Wat is dor grad' gegenæwer?
– Dat is de olle Dam', dat is de olle Jahn! – Aewer, wer is dor bi em? Wer is
dat mit de lockigen, blonden Hor? – Ach Gott! un de Thranen stört'ten ut dat
Og' von dat unschüllige Kind; ne, nu kunn nicks mihr verdorben warden, dit was
de Finger von unsen Herrgott, de ehr winken ded tau Glück un tau selige Rauh. –
De Lüd' vertellen sick, dat sick in so 'ne Arena de willen Dire bögt hewwen vör
'ne unschüllige Jungfru, un 't möt woll wohr sin, denn de willen Gedanken, de
slimmer sünd as de willen Dire, bögten sick vör de lütte, säute Helene, un
fröhlich as en Kind un stolz as 'ne Königin gung sei von dannen. –

Mutter hadd sick den mæglichst dæmlichen Führer anhandelt, de æwer en beten
östreichsches Dütsch verstund un quälte nu dat arme Worm mit Romeo un Julie. –
»Ja,« säd de olle Burß, »mit Romeo un den Montecchis ist das hier alle
geworden, von denen weiß kein Mensch mehr was, aber Julie und die
Capuletti . . . . kommen Sie hier gefälligst mit mir.« – Un dormit bröcht hei
sei in 'ne Ort von Anspannung, wo Pird' un Ossen un Esel truhartig tausam
stunn'n un säd: »Sehn Sie, dies ist das Paleh der Capuletti, da sehn Sie die
Mütze in Sandstein ausgehauen, das ist ihr Wappen.« – Mutter stunn dorvör un
kek dat Ding an, as de Kauh dat nige Dur, un Anton säd. »»Paleh? – Na, hören
Sie mal, wenn jede Krugwirthschaft en Paleh is, denn haben wir in Mecklenburg
auch was von Palehs aufzuweisen.«« – Anton säd dit so giftig dat dat
ogenschinlich was, hei wir wedder in de forscheste Opposition. – »Mein Kind!«
rep Mutter un fot den Herrn Baron unner den Arm, »nimm den andern Arm von dem
Herrn Baron, wir gehen jetzt zu dem Sarge Julia's.« – »»Nein, Mutter, wir
versperren dann den Leuten die Straße, ich gehe hier mit Paulen und – Herrn
Nemlich.«« – Dit kamm so 'n beten tægerig herute, æwer dorbi smet sei so einen
fründlichen, vergebenden Blick up den armen Semeristen, as blot en leiwes 
Mätenhart in ehr gründliche Unschuld up en jungen Minschen utstrahlen laten
kann, de mal 'ne Dummheit makt hett. – –

De oll Führer bröchte sine unnergewene Gesellschaft von de Ossen- un
Esel-Station nah en por annere dreckige Hæw', un as sei de glücklich up 
Lopbred' passirt hadden, leddte hei sei in einen Goren. – En Lustgoren was dat
nu grad' nich, ne, 't was dat, wat wi en Kohlgoren näumen, wo bi Kohl un Räuben
Zipollen un Burre wassen, un wo vör allen Dingen de Knuwwlock sinen Dæg' hadd, 
kortüm, 't was en sihr nutzbares Grundstück. – Mutter was en beten vör den Kopp
slagen. – Je, Jeannette Groterjahn, ick kann Di nich helpen, dit is dat irste
Mal, wo sei Di Mus'dreck stats Peper gewen, ick fürcht æwer, dat kümmt noch 
stripiger. – »Wir gehn hier bloß durch,« säd sei tau ehre Gesellschaft, »und
dann wird uns der Führer das Grabmal Julias zeigen.« – Je, säd de olle Burß nu,
dat wir so 'ne Sak, von en Grawwmal wir æwerall kein Red', wat hir wis't würd,
wir blot dat Sark; un dit hir, säd hei, wir dat. Dormit wis'te hei up en ollen 
Watertrog, de wegen de velen Ritzen un Sprüng' un Löcker so wenig dicht höll,
dat hei sine Lewensupgaw' vullstännig verfehlen ded, denn wenn de brave
Gärtner, den Trog un Grundstück hüren ded, em wegen sinen Inholt tau 'm 
Begeiten en beten antappen wull, hadd dese lichtfarige Gesell sine Gnaden un
Gaben an de ringsüm befindliche Ird' verswennt, de sick dorför dankborlichst in
Dreck verwandeln ded. – »»Na,«« säd Anton, »dies ist denn doch auch die Sache
nicht werth,«« un dreihte sick üm, as wull hei gahn. – »Tritt näher, Anton,«
säd Mutter, »kannst Du denn nicht sehen? Dies ist eine alte Antiquität von
Marmor;« un as sei nu mit gauden Bispill vörangahn wull, stunn sei mit enmal 
bet an de Enkel in den dankboren Bodden. Dit hadd sick Fru Jeannette ok en
beten anners dacht, sei zupfte denn ok taurügg, fot sick æwer bald, denn wenn
sei ok tau Water swacke Stunn'n hadd, so hadd sei doch en gewaltigen Geist, so 
drad' sei wedder up den Drögen stunn. – Sei säd: indessen – dit wiren
Nebensaken, dorüm wir sei nich hir; hir süll en inniges Fomilien-Verhältniß 
fiert werden, un de Tid wir de richtige, denn Julia, Julia – dit säd sei twei
Mal – de arme, unglückliche Julia – dat was nu dat drüdde Mal – hadd hirin as
ein von de Welt malträtirtes Geschöpf legen, un dorüm hadd sei dese Städ'
wählt, dat ehr Kind, ehre Dochter, sick hiran en Ogenspeigel nemen un sick 
bileiwe nich so unglücklich maken süll, as de arme Julia – dat was nu 't virte
Mal. – Drei Mal is recht, dat virte Mal en Schinnerknecht. – So kamm 't denn un
ok hir: bi Antonen bömte sick wat up. – »Wenn hir en Fomilien-Verhältniß
abgehalten werden soll, denn bün ich als Vater auch noch da,« rep hei. –
»»Anton, Du schweigst,«« säd Mutter ruhig un bestimmt, »»Du weißt, Hella ist
mein Erziehungssubstrat, Paulen kannst Du meinetwegen verloben zu jeder Zeit,
und mit wem Du willst. – Und was weißt Du denn überhaupt von Julia?«« – Dat was
denn nu wedder so 'ne dæmliche Frag', de Antonen grad' in 't Gesicht 'rinne
slog; hei wüßt den Deuwel von Julia. Aewer hei was indessen dennoch in 'n
Vörsprung vör sine Fru; denn wenn de ok wat von Julia'n wüßt, so was dat, wat
sei wüßt, doch idel verdreihtes Tüg. – Sei hadd nämlich en pormal de Oper
›Romeo un Julia‹ seihn un hadd sick doræwer freut, wo nüdlich sick de beiden
jungen Lüd' up de Schot seten un sick den ganzen Abend küßt hadden – ganz
unschüllig! denn Romeo was 'ne verkledte Frugensperson. – Von dat
wunderschönste Gedicht, wat enmal ein Minsch den annern Minschen tau 'm
Brutgeschenk gewen hett, dorvon wüßt Anton nicks, dorvon wüßt Jeannette nicks,
un de Einzige, in de ehren Harten dat Gedicht mal lücht't un gläuht hadd, stunn
dor un hadd de Hand in ehren lütten Brauder Paul sine Hand leggt – sei grep nah
en Strohhalm – un dor stunn sei, bald roth un bald blaß, un smet up ehren Vader
den Blick, den de Landmann tau Sommerstid, wenn Weiden un Feller versengt sünd,
an den Hewen vull Wulken smitt: »Ach, breck los, breck los, Du schönes
Gewitter! Lat dat minentwegen blitzen un dunnern, æwer mak uns fri von de 
swaule Luft, un giww Regen, Regen, dat de Natur wedder rauhig un frisch
ward.« –

Mutter stunn dor as 'ne olle Götzenpreisterin ut de Vörtid; sei hadd den einen 
Snürstewel wid vörstreckt, un dat let just so, as wull de, obschonst in en
dreckigen Taustand, de Wichtigkeit von de Sak in 't richtige Licht stellen. –
»Treten Sie näher, Herr Baron,« säd sei. – De Herr Baron ded ehr den Gefallen.
– »Komm her, mein Kind.« – Helene würd blaß, ehre Hand tuckte in Paulen sin, un
dat lütte Jüngschen smet sick ehr entgegen un rep: »»Du sallst nich! Helening,
Du sallst nich!«« – Helene smet en trostlosen Blick up ehren Vader: breck los,
Du schönes Gewitter! – Un 't brok los, mit Blitz un Dunner un Stormwind un
Hagel rasterte dat Muttern grad' in de Finstern 'rinner. – »Sei sall nich!« rep
Anton, »sei is ebenso gaud min Kind, as Din Kind. Gegen ehren Willen sall ehr
kein Mann upnödigt werden, un wenn hei teihnmal en Baron is.« – Mutter was in
desen bedenklichen Ogenblick de reine Groterjahnen; en beten mihr smet sei den
Kopp achter æwer, de Snürstewel stunn indessen fast up sinen Platz un ›bewußt
und groß,‹ as Göthe up den ollen Blücherten sin Postament tau Rostock schrewen
hett, säd sei. »»Tritt näher, Hella.«« – »Dor sall doch ein Dunnerwetter!
 . . . .« fung Anton an, dunn säd 'ne Stimm, de achter 'n lütt Buschwark herute
kamm: »»ruhig Anton! Ut dese Verlawung sall nu un allmeinlebsdag' nicks
warden.«« – Un achter den Busch kamm de oll Jahn, grad' as vördem de oll
Ziethen, herute, un an sine Sid Tanten Line, un achter de Herr Gumpert un Unkel
Bors, un achter de Korl Jahn un Herr Beier un tauletzt Jochen Klæhn mit en
Gesicht ebenso ›bewußt un groß‹ as de Groterjahnen ehr: wat dit bedüdt, weit
ick All! –

So, nu was 't mit den Groterjahnschen Fomilien-Congreß tau Enn', justament
grad' so, as dunntaumalen mit den Wiener, as de oll Opolium ut Elba dörchbreken
ded. – Hir æwernamm Unkel Bors dit Geschäft, hei brok tüschen den ollen Jahn un
Tanten Line dörch un fohrte up den Baron los: »Sei verdammte, smerige, ranzige
Kirl! – Sei will'n en Baron sin? – Wo sünd mine tweihunnert Daler? – Wo sünd
mine Fettossen?« – Un achter den brok Herr Gumpert los, as dunntaumalen Jochen
Mürat achter den ollen Opolium, blot dat hei nich as Mameluck verkledt was, un
rep: »»Sie wollen ein Freund zu mir sein un stehlen mir meine goldene Uhr? –
Oh, ich hab' wohl gesehn, wie Sie in der Westentasch 'rum gefuschert haben, und
hier ist sie,«« un dormit treckte hei em de Uhr ut de Rocktasch 'rute, »»hier
ist sie! – Schauderhaft! – Herr Bauer sagt . . . .«« – »Still nu!« säd de oll
Jahn un drängte sick tüschen de Beiden, »Herr Gumpert, Sei hewwen vörlöpig Ehre
Uhr wedder; wi möten hir nu æwer Rekenschaft afleggen, dat hir nich von einen
Baron, ne, dat hir von einen gewöhnlichen Swindler de Red' is. – Fru
Groterjahnen,« hir gung hei an sine olle, ingefleischte Findin 'ranne un höll
ehr en Bild vör de Ogen, »is dat nich dat richtige Bild von den Minschen, den
Sei sick tau 'm Swigersæhn utsöcht hewwen, un de sick Baron schellen lett? Dit
is dat Bild von den Kopmannsdeiner Bössow ut de Wismer un is von den Potografen
Kälcke, un de Mann kümmt dorför up. – Fru Nachborin, Sei hewwen vel Schuld,
æwer ick ok. – Sei kænen hir seihn, wat bi en Haß 'rute kamen kann; kamen S'
her,« hir höll hei ehr de Hand hen, »slagen S' in, will'n mal seihn, wat bi de
Leiw 'rute kümmt.« – Aewer Jeannette slog nich in, sei hadd ehre beide Hänn'
nödig, ehr Angesicht tau verdecken, ehr was tau Maud', as Wellingtons in de
Slacht von Waterloo – ›ich wollte es wäre Nacht, oder die Preußen kämen‹ – un
unner de Preußen verstunn sei en lütt Stück Hewen, wat dal fallen süll un de
ganze Geschicht begraben. – Un Helene hadd sick an ehres Vaders Bost smeten un
weinte de bittersten un doch trostvullsten Thranen. – Tanten Line was an de
Groterjahnen 'ranne treden un strakte un eiete mit ehr 'rümmer: »»Min leiw'
Dochter, Sei süllen sick in desen Ogenblick nich so unglücklich fäuhlen, Sei
süllen Gott danken, de dit Unglück an Sei vörbi gahn is.«« – Dat was recht
still worden nah desen Storm, un Jochen Klæhn flusterte recht beklummen Paulen
tau: »Paul, wat heww ick Di ümmer seggt? – Dit kümmt anners, as mit de sel Fru.
– Ja, wenn wi uns dunntaumalen nich up dat Bucksprit verswuren hadden, wat hadd
't för Elend gewen künnt!« – –

Un in dese swaule Still stunn dor dat unselige Minschenkind, wat in Durheit un
Gewissenlosigkeit de Hand nah den schönsten Pris utreckt hadd un nu vör Schimp
un Schand' in de Ird' sacken müggt. – Je, wer kann Di doræwer weghelpen? – Hei
kek Keinen in 't Gesicht, hei hadd de Arm in enanner slagen, as wir hei up
Allens gewärtig, un kek blaß vör sick up de Ird' dal, as hadd hei unner de Ird'
mihr tau säuken, as unner unsern Herrgott sinen blagen Hewen. – De oll Jahn
gung up em tau: »Herr Bössow, glöwen S' nich, dat dat, wat ick dahn heww, ut
Rachsucht scheihn is; en Vergnäugen is dat nich för mi west, Sei hir as 
Bedreiger un Spitzbauw' hentaustellen; æwer üm dat Glück von dit leiwe, junge
Mäten was dat mine Schülligkeit, dat ick mine Hand in dese Slichtigkeiten
herinner stek. – Ick will mine Hand æwer noch in 'ne annere Sak herinner
steken, de mi mihr Vergnäugen makt – Korl, min Sæhn, giww mi mal min 
Breiw'tasch her! – Seihn S', Herr Bössow, wenn wi Sei hir nu so lopen leten,
denn müßten Sei furt bedreigen un stehlen, blot üm dat beten lumpige Lewen
uprecht tau erhollen, bet Sei tauletzt vullstännig för den Galgen rip wiren. –
Dat sælen Sei æwer nich! un wir 't ok man blot dessentwegen, dat Sei mal in dat
unschüllige Og' von dit leiwe Kind seihn un dese true Hand drückt hewwen. – Hir
sünd tweihunnert Daler, de nemen Sei un reisen dormit nah Meckelnborg oder
Pommern, æwer in keine grote Stadt, nich nah Rostock, dor sünd wi Fetthamel un 
spelen dor forsch mit Rechtsch un Linksch, säuken S' sick dor 'ne Konditschon
un fangen S' grad' up dat Flag wedder an, wo Sei dunnmals uphürten, as Sei tau
'm irsten Mal nah Dobberan an de Spelbank reis'ten.« –

De unglückliche Minsch namm dat Geld, hei kek den Ollen nich grad' in 't
Gesicht, hei kek em so von de Sid an, hei säd nicks, hei dankte nich un wull
eben furt gahn, dunn tründelte Unkel Bors bet nah vör un frog: »»Wo bliwen æwer
min tweihunnert Daler?«« – »Herr Bors,« säd de oll Jahn, »ick denk dor, wo Ehre
Fettossen blewen sünd. – Aewer laten S' desen Mann Tid; ok de ihrlichste Kirl
möt männigmal üm Tid bidden, dat hei sine Schülligkeit nahkamen kann. – Un dese
Mann is ihrlich, von dese Stunn' an is hei en ihrlichen Kirl, un en Hundsvott
unner uns is de, de von desen Mann æwerall mal wat Slichts vertellt. Ji Annern
wardt woll doræwer swigen – Paul un Jochen, hürt Ji? – Aewer Sei, Herr Bors,
Sei künnen am Enn' mal wegen de tweihunnert Daler dat Mul upriten – ick bidd
Sei, dauhn S' dat nich, ick schick Sei süs de drei Jungs æwer 'n Hals, un de 
Ort würd Sei bald von de Geldgeschäften losbännig maken.« –

De arme Sünner kek nu den ollen Jahn grad' in 't Gesicht, drückte em de Hand,
säd æwer nicks un smet en Blick in de Rund', up Helene un up de Fru Mutter. –
Helene hadd em den Rüggen taukihrt – ut Taufall – æwer Mutter gaww em up sinen
Afschidsgruß einen Blick taurügg, in desen Blick kænen sick alle Barons deilen,
de en börgerlich Mäten blot wegen ehr Geld frigen willen, un denn hett jeder
noch sin gaud Deil. – »»Paul,«« säd Jochen, as de unselige Kirl furt gung,
»»ick heww mi ümmer wünscht, dat ick den ollen Swekspohn so mal allein hadd,
dat ick em dor mal eins so bi Weg' lang en Stückner drei oder vir in 't Gnick
gewen künn; æwer meinst Du, dat ick in desen Ogenblick dortau kapawel wir? –
Ne, min oll Mutter säd ümmer: Jochen, Du büst tau weikmülig.«« – Un hei was
gahn, de Minsch, villicht en nigen Minsch! –

As de Groterjahnen ehren scharpen Blick vull Haß un Gift up den unglücklichen
Ladendeiner verschaten hadd, kamm de Schimp æwer ehr, dat sei sick von so 'n
Minschen an de Näs' hadd 'rümmer ledden laten, un 'ne grote Swackmäudigkeit
deckte sick æwer ehre Seel, dat sei von nu an woll de Sorg' för Helene ehr
Glück in annere Hänn' afgewen müßte; sei läd de Hänn' æwer ehre Ogen. Helene
fot sei üm un weinte an ehren Hals', de olle Dam' hadd de Hand up ehre Schuller
leggt, un sei stamerte: »Mein Kind, mein Kind, ich bin nicht Schuld, ich wollte
nur Dein Glück. – Oh, wie hatte ich mir das schön gedacht! – Ich wollte Dich
aus dem Staube des gemeinen Lebens in die Familie derer von Unkenstein
emporheben, die Poesie sollte Eurer Verbindung die rechte Weihe geben, hier an
dem Grabe Julia's sollte der Bund geschlossen werden und nun . . . .« – Helene
säd nicks, æwer de olle Dam' namm dat Wurt: »Min leiwe Dochter, wenn Sei sick
dat so schön dacht hewwen, dat grad' up dit Flag de lütte Helene ehr Glück tau
Stann' bröcht warden sall, denn kænen Sei dat ümmer noch. Seihn S' hir,««
dormit gung sei nah Korl Jahnen 'ranner un bröchte em an de Sid von Helenen,
»»seihn S' hir, dit is kein Baron, de sick nahsten as Swindler utwisen ward,
dit is en jungen, frischen Minschen, de Farw' höllt, un dat weiten Sei am
besten, denn Sei kennen em all von lütt up an. Worum willen Sei dat Glück von
Ehre Dochter nich an dese true Hand un an dit gesunne Hart knüppen?«« – »Fru
Groterjahnen,« säd de oll Jahn un tred 'ranner un reckte ehr de Hand wedder
hen, de sei æwer nich sach. »wi sünd unverstännig west, un hewwen in desen
Unverstand dat Gaude, wat uns' Herrgott uns baden hett, true Fründschaft un
gaude Nahwerschaft, mit Fäuten von uns stött un hewwen dorför Haß un Findschaft
inwesselt – en slichten Tusch! – Laten S' den Grull fohren! un de ollen, gauden
Tiden warden mit dat Glück von unsere Kinner ok wedder æwer uns kamen. – Kamm
S' her, slagen S' in!« – De Groterjahnen rögt sick nich; Helene hadd ehre
Mutter loslaten un weinte an Korlen sinen Harten. De stunn strack un stur dor;
æwer de Thranen lepen em ok de Backen dal; hei fung an: »»Frau
Groterjahn . . . .«« kamm æwer nich wider, denn nu was Anton neger 'ranner
kamen; æwer knapp fung hei an: »Liebe Jeannette . . . .« dunn sackten de Hänn'
von sine Fru ehre Ogen, sei kek em fast an, un en Wedderschin von vergah'ne
Hoheit un Herrlichkeit flog æwer ehr Gesicht, sei smet den Kopp taurügg, as wir
sei en Slachtroß, wat, tau 'm Dod' drapen, dor liggt, æwer bi de Ton von de
Trumpet noch mal tau gaude Letzt stolz de Kopp upböhrt, un ehr Blick sprok: ›Du
Worm! – Ok Du, Worm?‹ – Aewer Anton let sick nich verblüffen, un Jochen Klæhn
flusterte Paulen tau: »»Paul, nu kümmt de Sak tau 'm Swur.«« – Un Anton fot up
't Frisch nah: »Liebe Jeannette, sieh Dir doch das Bild an, ist Dich das nicht
rührsam? – Sieh, seit ihren jungen Jahren lieben sie sich schon, Lütten-Barkow
un Groten-Barkow liegen dicht zusammen, durch ihre Zusammenkunft und ihre
wechselseitige Hand würden die beiden Güter auch in eine Hand zusammen kommen,
denn unser Paul hat große Anlagen zum Studiren – meinentwegen Avkat oder auch
Dokter. – Ich achte dies für einen Fingerzeig Gottes, und, liebe Jeannette, der
Mensch soll solche Fingerzeige . . . .« – »»Laß mich, Anton,«« säd sei un gung
stolz as 'ne Königin up dat Por los, denn sei hadd 't in 't Gefäuhl, de
Geschicht künn ahn ehr tau Stann' kamen, un sei hadd denn blot nahdräglich ›Ja‹
tau seggen; so wull sei æwer nich aftreden, sei läd de Hand up Helene ehren
Kopp: »»Mein Kind, Du hast gewählt, Deine Mutter giebt Dir ihren Segen.«« –
»Paul,« säd Jochen Klæhn, »ick kann mi nich helpen, æwer ick möt rohren. – Ick
heww Din Mutter unner ehren Pris taxirt; kik blot dese Anstalten!« – Aewer Paul
hürte nicks dorvon, hei was up sin Swester los sprungen, hadd sei ümfat't un
rep: »»Helening, Helening!«« Dat was sin Segen. – Nu wull Anton, as Vader, ok
wat dortau dauhn; æwer Jahn kreg em unner den Arm fat't: »Lat dat sin, Anton,
un lat Din Fru. Du hest nahsten Tid un Gelegenheit naug, Din Dochter tau
begrüßen. – Nu lat Din Fru, sei is up gauden Wegen, wenn Du Di æwer dor mang 
mengst, künn sick ehr Stolz wedder rögen, un dat wir slimm.« –

Un de Gesellschaft gung taurügg nah Groterjahns ehren Gasthof; dat junge Por
gung vörup, selig bet in 't deipste Hart, un Helene smet den dankborsten Blick
up dat Flag, wo sick ehr Schicksal tau 'm Gauden wennt hadd, un up den ollen 
Ossentrog, as wir hei en Glückspott, ut den sinen Grunn' sei mal unner Fürchten
un Hoffen dat grote Loß treckt hadd. – De oll Jahn gung up Fru Groterjahnen tau
un böd ehr den Arm, sei kek em schu von de Sid an un makte en Gesicht, as en 
Patschent, de 'ne bittere Medizin innemen sall; æwer wat möt, dat möt; sei hadd
›a‹ seggt, sei müßt nu ›b‹ seggen; sei namm den Arm, kek em æwer wider nich an
un redte ok nich. – Desto mihr redte dat folgende Por: sinen Segen hadd
Groterjahn up Jahnen sinen Rath an sick hollen, æwer sin Glück? – Ne, dat gung
nich, dat bullerte so man in 'n Vullen ut em 'rute, un dorbi stödd hei Tanten
Line ümmer mit den Ellbagen in de Ribben un höll de frie Hand vör den Mund un
lachte heimlich un wis'te up Jahnen un sine leiwe Fru. – Un dorup folgte Herr
Nemlich mit Herr Beiern; sei paßten æwer nich tausam: Herr Beier was utgelaten
lustig un rep denn un wenn æwer de ganze Gesellschaft 'ræwer: »Korl Jahn!« un
wenn sick de denn ümkiken ded, denn nickköppte hei em tau, hei hadd sin Sak
gaud makt; æwer Herr Nemlichen sin Wesen hadd sick æwer 'ne sachte Swermaud
leggt; männig stille Süfzer steg in em tau Höchten, un hei sach ut as en milden
Harwstabend, wenn de Sünn Afschid nemen will, un en lisen Wind dörch de
affollenen Bläder russelt. – Dorup kamm Herr Bors un Herr Gumpert, un tauletzt
makte Jochen Klæhn un Paul den Sluß, un Paul frog: »»Jochen, wat seggst Du nu?
«« – »Paul, dat fröggst Du woll! – Freuen dauh 'ck mi æwer unsen Korl un Din
Helene, denn dat is en natürlichen Taustand; æwer wunnern dauh 'ck mi ok æwer
minen Herrn un Din Muttern, denn dat 's en unnatürlichen Taustand.« – –

Nah annerthalben Stunn'n satt de ganze Gesellschaft up de Isenbahn, un de Fohrt
gung nah Nurden tau in 't gelobte Land Meckelnborg, blot Herr Beier reis'te
noch irst en beten nah Mailand, un Herr Gumpert taurügg nah Venedig tau sinen
Herrn Bauer; ok von Unkel Borßen hadden de Reisenden nich vel, hei führte
drüdde Klass' un loschirte des Nachts ümmer in allerlei verdächtig Harbargen,
un as Groterjahn em doræwer Vörstellungen makte, säd hei: »Sei hewwen gaud
Lachen, Herr Vedder, Sei hewwen kein drei Jungs, de Sei up de Fingern kiken. –
Ne, ick möt up den Schalm von de tweihunnert Daler so vel as mæglich sporen.«

In de Wagen seten nu Jahn un Groterjahn tausamen un hadden ehr Taschenbäuker
'rute treckt, un de anner Gesellschaft hürte mal denn un wenn enzelne Würd' as:
Obligatschonen un Hypotheken un von dat Kaptal, wat bi den stünn, un von dat
Kaptal, wat dor indragen was, un as sei in München ankamen wiren, säd
Groterjahn tau sine Fru: »»Jahn ist doch ein hellschen nobler Kerl, sieh, da
hat er sich nun erboten . . . .«« – »Das will ich gar nicht wissen, Anton, aber
das sage ich Dir, komm mir nie vor die Augen, wenn Du nicht noch nobler bist,
als er; das verlangt unsere Ehre.« – Un nu gung denn tuschen de beiden ollen
Knaben en ordentlich Weddbahnjagen in de Großmuth un Nobligkeit los, so dat de
beiden jungen Lüd' mit ehre Insettung woll taufreden sin kunnen; un as sei in
Rostock ankemen, dunn was Allens klipp un klor: Korl un Helene süllen
Groten-Barkow hewwen un süllen dor wahnen, un Korl süll Lütten-Barkow mit
bewirtschaften, bet Gustav so wid wir, dat hei 't æwernemen künn. – »Aewer nu
noch Paul?« frog de oll Jahn. – »»Oh, den laß man!«« säd Groterjahn, »»Du
sollst sehn, Paulus studirt Avkat.«« – »Na, dat glöw 'ck noch nich,« säd de
Oll, »hei ward ok woll Landmann warden; æwer bet dorhen ward ok woll Rath!« –

»Je, Tanten Line,« säd de oll Jahn, as sei tau Rostock ut den Wagen stegen,
»hüt un morgen möten Sei denn nu woll bi mi vörleiw nemen, denn in 'n Wirthshus
warden Sei hir doch woll nich wahnen willen, dat dauhn Sei mi doch woll nich
tau Leden. – Jochen, besorg' de Dam' ehre Saken nah unsen Hus'; wi gahn vörup.«
– Nu würd de Groterjahns en schönen Adjüs seggt, un as sei in den Ollen sin Hus
kamen wiren, ret de Oll Finstern un Dören up un säd: »Hir is 't gor tau
beklummen, will'n nah den Goren gahn; æwer de ward ok schön utseihn!« – Dorin
hadd hei nu æwer nich recht raden, denn Gustav hadd en Gärtner 'ranner kregen,
un dat schöne Frühjohr lachte ehr ut den Goren sauber un rendlich entgegen. –
»»Seihn S', Herr Jahn,«« säd de olle Dam', »»hir bläuhn de Kirschböm ok all;
sörre dat wi in Venedig west sünd, hett uns de Kirschenbläuth nich verlaten.««
– »Täuwen S',« säd de Oll, »setten S' sick hir en beten in de Lauw', ick kam
glik wedder.« – Un as hei wedder kamm, kamm hei nich allein, hei kamm mit 'ne
annere olle Dam' unner 'n Arm, olt un stöwig, un hadd 'ne verschatene, rode
Mütz up un 'ne düstergräune Kreolin' an, un bürtig was sei ut Ungerland un
stammte ut dat edle un widlüftige Geschlecht derer von Buddeln. Un hei namm ehr
de rode Mütz af un nödigte sei en Diener vör Tanten Line tau maken un Hals tau 
gewen von dat, wat sei up den Harten hadd. Un hei namm en Glas un stödd an dat
anner an un säd: »Tanten Line, ick bring' Sei den Willkamen! – Sei säden eben,
de Kirschenbläuth hadd uns up de letzte Reis' nich verlaten, de Bläuten von
unsen Lewen æwer hewwen uns all lang' verlaten, wo wir 't, wenn wi in de ollen
Dagen uns nu nich mir verleten? – Sei hewwen keine negeren Angehürigen, Platz
hewwen wi naug hir in den Hus', un bequem sall Sei dat inricht't warden. –
Kamen S' her, slagen S' in!« – Tanten Line kek em irst so 'n beten frag'wis an;
sei was æwer kein' von de ollen, zimperlichen Jumfern, de irst vel Sperenzen 
maken, ihre sei ›Ja‹ seggen, sei slog frisch un fröhlich in un säd: »»Ick bliw
bi Sei.«« – Un de Sak was afmakt, un en nigen Bund was slaten, un de schöne
Frühjohrsdag un de olle, ungersche Dam' redten en Würtken dormit in, un twei
olle Harten wiren jung worden. –

As sei den annern Morgen tausam seten, un Jochen den Koffe 'rinner bröcht, säd
sin Herr: »Jochen, wi passen nu woll nich länger tausam: Du büst up dese Reis'
sülwst so 'ne Ort von Herr worden, un dat paßt mi nich; dat Best is woll, wi
gewen uns utenanner.« – Tau 'm groten Glücken hadd Jochen dat Koffegeschirr all
up den Disch sett't, süs hadd hei 't in de Stuw' fallen laten; hei stunn dor,
verbomt un verbas't, un stamerte: »»Herr, Herr! Wat heww ick Sei tau Leden
dahn?«« un de Thranen stört'ten em ut de Ogen. – De Oll stunn up un läd em de
Hand up den Kopp: »Nicks hest Du mi tau Leden dahn, min Sæhn, un so is dat nich
meint. – Süh, ick möt mi up Stunns stats en Bedeinter en Deinstmäten hollen, un
'ne Schört un 'ne dreistückige Mütz würd Di doch woll nich recht paßlich sin. –
För Di is æwer all sorgt, ick heww mit Korlen spraken, Du sallst nah
Lütten-Barkow un sallst dor de Wirtschaft lihren. – Ick weit woll, dat hett süs
kein Ort, un de Respekt, de litt dorunner, wenn en Daglöhnerkind æwer de annern
Daglöhners kummandiren sall; æwer hir is dat anners: de Lüd', de Du kennt hest
un de Di kennt hewwen, sünd nah Amerika, un de Du von nu an unner Di hest,
kennen Di un Din dummem Streich von vördem nich, un so denk ick, ward dat denn
woll gahn; æwer Mäuh möst Du Di gewen, un in Schriwen un Reken möst Du up 't
Frisch wedder nahfaten.« – »»Herr, schriwen kann 'ck un reken ok, un dat Anner
lihr 'ck ok All,«« un de Ogen lücht'ten em, æwer mit en Mal würd hei trurig,
»»æwer Herr, Sei sall ick laten, Herr?«« – »Dat lat man, Du wardst mi oft naug
tau seihn krigen.« – »»Na, denn is mi 't ok All egal! – Gott bewohre! Wat min
oll Mutter woll seggt? – De wull ut mi en Ridknecht maken, un nu ward ick jo
woll mit de Tid noch gor en Entspekter!«« –

In den Hus' bian würd an desen Morgen ok 'ne Aflöhnung hollen: Herr Nemlich
kreg sinen verspraknen Duzöhr; un Mutter em den riklich utbetahlt hadd, stek em
Anton in de Freud' von sinen Harten noch en Fiwuntwintig-Dalerschin in de Hand,
dat süll dat Plaster sin up de velen Löcker, de em unnerwegs sine Growwheit
slagen hadd. – Herr Nemlich kamm den Abend bi den ollen Köster Beerbom richtig
an, un ick segg nicks von Munde ehre Freud' un von de Fründlichkeit un den
Stolz, mit den de olle, brave, taukünftige Swigervader em upnamm; ick will blot
vertellen, dat hei dörch gaude Vörsprak von den Herrn Paster richtig de
Hülpslihrerstäd' tau Zwiebelsdörp kregen hett. – Na, dor sitt hei denn nu noch,
æwer ganz allein, denn tau 'm Frigen is de Städ' nich; indessen dennoch, as ick
man in dat Rostocker Dag'blatt lesen heww, hett hei de sekere Utsicht up 'ne
schöne Lihrstäd', un denn sall Hochtid warden. – Von sine Reis' nah
Konstantinopel vertellt hei girn un schön, hett æwer doch veles so dägern 
vergeten, dat hei sick gor nich dorup besinnen kann, so tau 'm Exempel sinen 
Fautfall tau Smyrna, von den hei Munde nich mal wat vertellt hett. – Hei hett
æwer up de Reis' doch vel lihrt; hei hett sick sörre den Fautfall Männigerlei
irnstlich dörch den Kopp gahn laten un hett inseihn, dat dat Lesen von Eugehn
Szüh den Kopp ihre düsiger as klorer makt, un is gewohr worden, dat de Minsch
ut de Bäuker allein wenig lihrt, un wenn hei ok den lütten Petiscus un den
lütten Cannabich un den lütten Nösselt utwennig weit. – Hei hett sick ganz up
sin Schaul smeten, un wenn hei sick dor mäud' arbeit't hett, denn handtirt hei
tüschen Immenrümp un Bomschaulen herümmer. – Ja, wenn hei so bibliwwt, un
dorför ward Munde woll sorgen, denn ward de brave, ihrenwirthe Stand, tau den
hei tellt, mit Freud' un Stolz em tau sick reken, un ward em un mi dat nich 
æwel nemen, dat hei etzliche dumme Streich makt hett, un dat ick sei vertellt
heww. –

De Hochtid von Korl un Helene is lang' west; sei wahnen, glücklich dörch Sorgen
för einanner, gesund dörch Flit un beleiwt dörch Minschenfründlichkeit, tau
Groten-Barkow. – Jahn un Groterjahn un Tanten Line reisen oft dorhen un freuen
sick æwer dat Glück, wat dor gräunt; Paul kümmt denn mit. Mutter führt ok woll
mal hen, æwer man sprangwis, sei lett sick leiwer von ehr Kind besäuken; sei is
woll taufreden mit dat Ganze, indessen is ehr dat doch sihr entgegen, dat sei
de Sak nich infädelt hett, dat sei den Piler nich spitzt hett, den sei tauletzt
doch mit so velen Glanz afscheiten ded. Einen Trost hett sei æwer; sei hett
dörch de Sorg' för de Utstüer, wotau natürlich Anton ümmer ›Ja‹ seggen ded, all
dat strittige Land wedder taurügg erobert, wat sei up de Reis' verluren hett,
sei is wedder de reine Ludwig Napoleon, dat heit, wenn hei de Rheingränz irst
wedder hett. –

Männigmal, wenn sei tau forsch regirt, löppt Groterjahn in 'n Horen nah Jahnen
'rümmer un klagt den sin Led. – »Ih,« seggt de oll Jahn denn, »Anton, Du süllst
Gott danken, dat sei Di de Geschäften afnimmt.« – »»Geschäften? – Meine
Geschäfte nimmt sie mich doch nicht ab. Ich hab' so viel Geschäften! – Da haben
sie mich nu wieder zum Vorstand in der Sozieteh gewählt, kann 's aber nicht
annehmen, hab' keine Zeit dazu.«« – Wenn 't æwer mit dat Regiment tau dull
ward, denn geiht Tanten Line tau Fru Jeannetten 'rümmer un bringt de Sak in de
Reih, denn vör de hett Fru Groterjahnen en hellschen Respekt, un de is ebenso
allmählich kamen, as Antonen sin vör ehr. –

En por Johr nah de Reis' würden in 'ne Middelstadt von Pommern twei Breiw' up
de Post gewen; de ein' was addressirt: ›Herrn Jahn, Particulier zu Rostock‹, de
anner ›Herrn Bars, Seifensiederei-Besitzer zu Schwerin, hierin 75 Thlr.‹ – As
de oll Jahn sinen Breif upmakt un em lesen hadd, reckte hei em Tanten Line hen,
de Ogen wiren em fucht worden; Tanten Line las em, sei fot den Ollen unner 'n
Arm un gung mit em in den Goren un de beiden Lüd' fierten einen glücklichen
Dag. – As Unkel Bors den Breif upmaken ded, was sin Sæhn, de Kopmann, dorbi un
besach dat Couvert: »Mein Gott, Vatting, wo kriggst Du ut de Stadt Geld
schickt?« – »»Kümmert Di dat wat? Ick denk, min Geldangelegenheiten besorg' ick
sülwst,«« säd de Vader un gung in de annere Stuw' un las den Breif tau Enn' un
säd vör sick hen: »Weiß Gott, de Kirl is ihrlich, un wenn 't Glück gaud is, kam
'ck am Enn' noch tau min tweihunnert Daler.« – –

Desen Sommer was Paulen sin Subrekter bi mi; ick frog em, wat Paul woll tau 'm
Studiren kem'; hei lachte un schüddelte den Kopp: »Paul Groterjahn ist en
guter, braver Junge, aber zum Studiren kommt der nie, er wird Landmann.« – Un
dat is nu von dat ganze Lied dat

Enn'.

