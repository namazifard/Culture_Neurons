Fritz Reuter

Ut de Franzosentid

━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━

Dat irste Kapittel

Worüm Möller Voß nich Pankerott spelen kann, un woans hei den Herrn
Amtshauptmann in grote Not bisteiht.

Döfft bün ick ok un heww ok Pädings hatt: vir Stück. Un wenn min vir Pädings
noch lewten un güngen mit mi äwer de Strat, denn würden de Lüd' still stahn un
seggen: »Kikt, wat sünd dat för dägte Kirls! Nah so'n Ort kann ein up Stun'ns
lang säuken; dat sünd noch Pädings!« Un ein was dorunner, de was en Kopp länger
as de annern un kek äwer ehr rut as Saul äwer sine Bräuder; dat was de oll
Amtshauptmann Wewer un hadd en saubern blagen Rock an un 'ne gelrige Hos' un
lange blankgewichste Stäweln, un was sin Gesicht ok von Pocken terreten un hadd
de Düwel ok sin Arwten dorup döscht, dat hei utsach, as hadd hei mit dat
Gesicht up en Ruhrstaul seten; up sin breide Stirn stunn schrewen un ut sin
blagen Ogen kunnt ji lesen: »Kein Minschenfurcht, woll äwer Gottesfurcht!« Un
hei was en Kirl up en Platz.

Des Morgens hentau elwen, denn satt bei midden in de Stuw' up en Staul, un sine
leiwe Fru snerte en denn 'ne witte Schawrack üm den Hals, wat sei dunnmals en
»Purgiermantel« näumen deden, un stöwte em mit Puder in un bünn de Hor hin'n
tausam un drehte em en nüdlichen Zopp.

Dat was denn grad nicks Besonders, un uns' Frugenslüd' dreih'n uns achter'n
Rüggen jo ok noch ümmer en nüdlichen Zopp; äwer so einen, as de Fru
Amtshauptman'n drehen ded, so einen krigen uns' Ort nu nich mihr t'recht, denn
wenn de oll Herr 's Middags unner de Kastannenböm in'n Schatten spazieren gung,
denn kek dat oll lütt Spitzbauwen-Zöppken so fidel un vernimm äwer den blagen
Rockkragen weg un säd tau jeden, de 't hüren wull: »Ja, kik, Klas Abendsegen!
Wat du di denkst? Ick bün blot dat bütelst En'n von sinen Kopp un wippel all so
kurjos in de Welt herin, nu kannst du di verstellen, wo lustig dat binnen
utsüht.«

Un wenn ick denn 'ne Bestellung utrichten ded von minen Vader un hadd't glatt
rut kregen, denn slog hei mi up den Kopp un säd: »Fix, Jung', as en Füerslott!
Dat möt nich lang' hacken un knarren un knacken; as du losdrückst, möt't ok
blitzen. – Nu gah hen nah Mamsell Westphalen un lat di en Appel gewen.« Tau
minen Vader säd hei denn: »Min Herzenskindting, ne, wat denn? Sei freu'n sick
woll ok, dat Sei en Jungen hewwen. Jungs sünd beter as Dirns; Dirns sünd mi tau
quarig. Gottlob, ick heww ok en Jungen; ick mein minen Jochen. – Ne, wat denn?«

Min Vader säd tau min Moder: »Weißt, wat de oll Amtshauptmann seggt? Jungs sünd
beter as Dirns.« Ick stunn äwer in de Kamer un hürt dat un säd natürlich: »Ja
woll«, säd ick, »min Päding hett ümmer recht, Jungs sünd beter as Dirns, un
allens nah Verdeinst un Würdigkeit«, un namm dat grot Stück Pottkauken un gaww
min Swester dat lütt un bild't mi nicks Gerings in, denn ick wüßt jo nu, dat
ick en grot Stück von en lütten Appel was. Äwer dat süll nich so bliwen; de
Sak, de kreg en Ümswang.

Eines Dags – 't was in de Tid, as dat Takeltüg, de Franzosen, ut Rußland t'rügg
kamen wiren un as sick dat all bi uns so rögen würd – kloppt wer an den Herrn
Amtshauptmann sin Stuw'. »Herein!« rep de oll Herr, un rinne kamm oll Möller
Voß ut Gielow, mit't verkihrt En'n tauirst, un makt en Diner, de hellsch
dwaslings rute kamm, as müßt bei den Herrn Amtshauptmann vör allen Dingen irst
wisen, von wat för 'ne Ort Tüg sin Hosenbodden makt wir. »Gun Dag, Herr
Amtshauptmann!« säd hei. »Gun Morrn, min leiw' Möller!« säd de oll Herr. – Na,
wenn sei sick ok verschiedene Dagstid böden, so hadden sei doch, jedwerein up
sin Ort, recht, denn de Möller stunn des Morgens Klock vir up, un bi em was 't
Nahmiddagstid, un bi den Herrn Amtshauptmann was't tidig an'n Morgen, denn hei
stunn Klock elwen up. – »Wat wull Hei, min leiw' Möller?« – Denn dunn würden de
Möllers noch »Hei« heiten. – »Je, Herr Amtshauptmann, ick kam tau Sei in 'ne
grote Sak. Ick wull Sei man mellen, ick wull nu ok Pankerott spelen.« – »Wat
wull Hei, min leiw' Möller?« – »Pankerott spelen, Herr Amtshauptmann.« – »Hm,
hm!« brummt de oll Herr, »das ist ja eine verzweifelte Sache«, un riwwt sick
den Kopp un geiht in de Stuw' up un dal. »Wo lang' wahnt Hei all in dat
Stemhäger Amt?« – »Taukamen Jehanni warden't dreiundörtig Johr.« – »Hm, hm«,
brummt de Herr Amtshauptmann wider, »un wo olt is Hei, Möller?« – »In'n
Arwtaust warden't fiwunsößtig Johr, känen mäglich ok sößunsößtig sin, denn wat
uns' oll Paster Hammersmidt was, de was nich sihr för de Kirchenbäuker un för
Schriwen äwerall nich, un de Fru Pastern, de dat Anschriwen besorgen ded –
leiwer Gott, sei hadd ok süs ehr Last –, de let dat ümmer up en drei Johr
ansummen, dormit dat sick de Schriweri ok lohnen ded, un gung denn eins 's
Nahmiddags dörch dat Dörp un schrew de Gören an; äwer dat gung denn ümmer mihr
nah de Grött un nah de Vülligkeit as nah't Öller, un min Moder säd ümmer, sei
hadd mi 'n Johr in'n Schaden rekent, wil dat ick man en knendlich Kind west
wir. – Äwer von fiwunsößtig bruk ick mi nicks afstriden tau laten, de bün ick
wiß.« De oll Herr Amtshauptmann is währenddes in de Stuw up un dal gahn un hett
mit halven Uhr tauhürt un steiht nu vör den Möller still un kickt em stiw in de
Ogen rin un seggt barsch: »Möller Voß, denn is Hei vel tau olt tau Sin
Vörnehmen.« – »Wo so denn?« fröggt de Möller ganz verdutzt. – »Pankerottmaken
is en swer Geschäft, dor ward Hei in Sinen Öller nich mihr mit farig.« –
»Meinen Sei, Herr Amtshauptmann?« – »Ja, dat mein ick. – Wi sünd dor beid tau
olt tau, dat möt wi jung'n Lüd' äwerlaten. – Bedenk Hei mal, wat würden de Lüd'
seggen, wenn ick Pankerott spelen wull? Sei würden seggen: de oll Amtshauptmann
up den Sloß is nahrsch worden«, un läd em nahdrücklich de Hand up de Schuller,
»un sei hadden recht, Möller Voß. Ne, wat denn?« – De Möller kickt sin
Stäwelsnuten an un kratzt sick achter de Uhren: »Wohr is't, Herr!« – »Na«,
fröggt de oll Herr un schüddelt den Möller so'n beten an de Schuller, »wo
drückt Em denn de Schauh? Wat quält Em denn hauptsächlich?« – »Quälen, seggen
Sei, Herr Amtshauptmann?« rep de Möller, un 't was, as hadd em 'ne Imm achter't
Uhr steken, so kratzt bei. »Schinnen, Herr, süllen Sei seggen, schinnen! – De
Jud', de verfluchtige Jud'! Un denn de Prinzeß, Herr Amtshauptmann, de
verfluchtige Prinzeß!« – »Süht Hei, Möller, dat is ok en Hansbunkenstreich von
Em, dat Hei sick in Sinen Öller in en Prozeß rin giwwt.« – »Je, Herr, as ick mi
in den rin gaww, was ick noch in gauden Johren, un ick dacht ok so, ick würd em
noch bi Lewstiden utfechten; äwer ick mark woll, so'n Prinzeß hett en längern
Aten, as 'ne ihrlich Möllerlung' uthollen kann.« – »Hei löppt nu äwer, mein
ick, stark tau En'n.« – »Ja, Herr Amtshauptmann, un denn löppt hei mi dod, denn
min Sak ward woll slimm stahn, un de Avkaten hewwen s' verbruddelt, un wat
minen Vaderbrauder, den ollen Jochen Vossen, sin Sähn is, de nu dat Ganze arwen
deiht, dat sall so'n richtigen Slus'uhr sin, un de Lüd' seggen jo, hei hett en
Swur dorup dahn, dat hei mi rutsmiten will ut de Borchertsche Wirtschaft tau
Malchin. – Un, Herr Amtshauptmann, ick heww 'ne gerechte Sak, un wo ick tau'n
Prinzeß kamen bün, weit ick hüt noch nich, denn de oll Borchertsch, as sei noch
lewen ded, was de Tanten von min Mutter ehr Swesterdochter, un Jochen Voß, wat
min Vedder was...« – »Ick weit de Geschicht«, seggt de Herr Amtshauptmann, »un
wenn ick Em raden kann, denn verglik Hei sick.« – »Dat kann ick nich, Herr!
Unner de Hälft deiht dat Jochen Vossen sin Slüngel nich, un wenn ick de rut
gewen sall, bün 'ck en Snurrer. Ne, Herr Amtshauptmann, 't mag gahn, wohen 't
gahn will, gewen dauh 'ck mi nich, ick gah bet an den Herzog. – So'n Slüngel,
so'n Näs'water, de mit sin Vaders Geld in de Tasch gahn un trecken kann, wo hei
will, un nich weit, wo 'n Minschen tau Maud' is, de 'n Husstand erhollen sall
in desen slichten Tiden, den de gottverdammten Hallunken-Franzosen sin Veih
nich namen hewwen un sin Mähren nich ut den Stall treckt hewwen un sin Hus nich
plünnert hewwen, de will sick gegen mi räken? – Herr Amtshauptmann, Sei
verlöwen woll, ick haust in so'n Bengel, un nemen S' nich äwel, wenn ick
unbescheiden bün.« – »Möller Voß«, seggt de oll Herr, »ruhig, Möller Voß! De
Prozeß kümmt jo ok enmal tau En'n, denn hei is jo in vullen Gang.« – »In'n
Gang, Herr Amtshauptmann? Ne, hei 's in'n Swung, as de Düwel säd, dunn hadd bei
Gottswurd in de Pietsch bunnen un swenkt't sick üm den Kopp rüm.« – »Wohr,
Möller Voß, wohr is't! – Äwer indessen, dit kann Em doch up den Ogenblick nich
so drücken.« – »Drücken? – Klemmen, seggen Sei, Herr, klemmen, dat einen dat
Blaud ut de Fingerspitzen spritzt. – De Jud', Herr Amtshauptmann, de dreimal
distellierte Jud'!« – »Wecke Jud' is dat?« fröggt de Herr Amtshauptmann. – Un
de Möller dreiht sinen Haut in de Fingern un kickt sick so hallweg üm, ob em ok
ein hürt, un slept de Tritten so langsam an den ollen Herrn ran, leggt de Hand
an den Mund un flustert halwlud: »De' Itzig, Herr Amtshauptmann.« – »Pfui!«
seggt de oll Herr. »Wo kümmt Hei tau den Kirl?« – »Herr Amtshauptmann, wo kümmt
de Esel tau de langen Uhren? Weck gahn nah'n Irbeernplücken un verbrennen sick
in'n Nettel, un de Gägelowsch Köster glöwt, bei hadd sin Schuwkohr vull heilige
Engel, un as bei baben up den Barg kamm un as bei glöwt, sei sullen nu
upburren, dunn satt den Düwel sin Großmoder dorin un grint em an un säd:
›Vader, wi spreken uns wider!‹ – In mine grötste Not, as de Find mi allens
namen hadd, heww ik mi tweihunnert Daler von em leihnt, un nu heww ick sid twei
Johr von Termin tau Termin mi ümmer unnerschriwen müßt, un de Schuld is ruppe
krapen bet up fiwhunnert Daler, un äwermorgen sall ick sei betahlen.« –
»Möller, hett Hei sick unnerschrewen?« – »Ja, Herr Amtshauptmann.« – »Denn möt
Hei s' ok betahlen. Wat schrewen is, is schrewen.« – »Je, Herr Amtshauptmann,
ick dacht...« – »Helpt Em nicks: wat schrewen is, is schrewen.« – »Äwer de
Jud'...« – »Möller, wat schrewen is, is schrewen.« – »Je, Herr Amtshauptmann,
wat dauh ick denn dorbi?« – De oll Herr gung in de Stuw' rüm un rew sick den
Kopp un kek den Möller denn mal wedder so recht irnsthaft an, un de Möller kek
em wedder so an, un endlich säd hei: »Möller, jung' Lüd' kamen ut so'n
Verlegenheiten beter rut as oll; schick Hei mi einen von Sin Jungs.« – De oll
Möller kek sick wedder up de Stäwelsnuten un dreiht sick 'ne halwe Wenning rüm
un säd mit 'ne Stimm, de gung den ollen Herrn Amtshauptmann dörch un dörch:
»Herr, wen sall ick schicken? – Min Jochen hett sick dod mahlt, un Korlen
hewwen verleden Johr de Franzosen mitnamen nah Rußland, un hei 's nich wedder
kamen.« – »Möller«, seggt de oll Amtshauptmann un strakt den ollen Möller den
Puckel dal un fött em unner dat Kinn, »hett Hei denn gor kein Kinner?« – »Ja,
Herr Amtshauptmann«, seggt hei un wischt sick äwer de Ogen, »noch so'n lütt
Dirnwarks.« – »Je«, seggt de oll Herr, »Möller, ick bün nich sihr för de Dirns,
Dirns sünd mi tau quarig!« – »Dat sünd sei, Herr, sei sünd tau quarig!« – »Un
nützen känen sei Em in so'n Ümstän'n gor nich, Möller.« – »Wat ward denn ut min
Sak?« – »Exkutschon, oll Fründ; de Jud' ward Em allens wegdragen laten.« – »Na,
Herr Amtshauptmann, dat hett de Franzos' all tweimal dahn, denn kann't de Jud'
nu ok mal versäuken. De Mählenstein ward hei jo liggen laten. Un tau'n
Pankerott, meinen Sei, bün ick tau olt?« – »Ja, min leiw' Möller.« – »Na, denn
adjüs, Herr Amtshauptmann!« – Dormit gung hei.

De oll Herr steiht noch 'ne Wil un kickt den Möller nah, as hei äwer den
Sloßhof geiht, un seggt tau sick: »'t is en slimm Stück für einen ollen Mann,
den annern so allmählich an de slichten Tiden un an de noch slichteren Minschen
tau Grun'n gahn tau seihn. Wer äwer kann em helpen? Dat einzigst is, em Tid
gewinnen laten. – Fiwhunnert Daler! – Wer hett up Stun'ns fiwhunnert Daler? Ick
glöw, wenn de oll Roggenbom tau Scharpzow utnamen ward, denn kann em dat ganze
Stemhäger Amt up den Kopp stellen un de Stadt dortau, dor fallen kein
fiwhunnert Daler rut; un Roggenbom deiht dat nich. Tau Ostern güng dat
möglicher Wis'; so lang' täuwt äwer de Jud' nich. – Ja, ja! För olle Lüd' is't
'ne slimme Tid!«

Un as hei noch so rute kickt ut dat Finster, dunn ward dat buten so lewig up
den Hof, un säben französche Schassürs riden in't Dur rin, un de ein stiggt af
un binnt sin Pird an de Klink von Mamsell Westphalen ehren Häuhnerstall un
geiht stracks rinne nah den ollen Herrn sin Stuw' un fangt dor an, em wat vör
tau ßackerieren un mit de Arm tau fuchteln, wobi de oll Herr ganz ruhig stahn
bliwwt un em ankickt. – As dat äwer düller ward un de Franzos' de Plämp blank
treckt, geiht de oll Herr an de Klingel un röppt nah Fritz Sahlmannen, wat sin
Klafakter was un de lopenden Geschäfte besorgen müßt, un hei seggt: »Fritz«,
seggt hei, »lop runne nah den Herrn Burmeister, ob hei nich glik en beten kamen
wull, denn min Latin wir wedder mal tau En'n.«

Un Fritz Sahlmann kümmt nu dal nah minen Vader un seggt: »Herr Burmeister,
kamen S' fixing ruppe nah't Sloß; dat geiht süs allmeindag nich gaud!« – »Wat
is 'e denn los?« fröggt min Oll. – »Up den Sloßhof hollen söß entfahmtige
französche Spitzbauwen-Schassürs, un wat de Öbberst von ehr is, de is binnen bi
den ollen Herrn un hett allen Respekt vergeten un hett blank treckt un fackelt
em mit de nackte Plämp vör de Ogen, un de oll Herr steiht vör em steidel in
En'n un rüppelt un rögt sick nich, denn hei versteiht so vel von't Französch as
de Kauh von'n Sünndag.« – »Dat wir der Deuwel!« seggt min Oll un sprung up,
denn hei was en kräsigen resolvierten Mann, un Furcht hadd hei nich so vel as
dat Swart' unner'n Nagel, un lep up't Sloß.

As min Oll rin kümmt tau den Herrn Amtshauptmann, dunn futert de Franzos' dor
rüm as en will Dirt, un ut sin Mulwark prust't dat herut, as wenn en Tappen ut
'ne Tunn treckt is; de oll Herr äwerst steiht ruhig dor un hett sinen
Tikzionnöhr von Pochen in de Hand, un wenn hei'n Wurd von den Franzosen
hallweg' versteiht, denn sleiht hei nah, wat Poche woll dortau seggen deiht, un
as min Oll heran kümmt, dunn fröggt hei: »Min Herzenskindting, wat will de
Kirl? – Ne, wat denn? – Fragen S' doch den Kirl, wat hei will.« – Min Vader
fangt also mit den Kirl an tau reden, de äwer stellt sick so ungebärdig un
schimpt un schandiert, dat de oll Amtshauptmann wedder fröggt: »Min
Herzenskindting, wat iwert sick de Kirl?« – Na, endlich kriggt min Oll den
Franzosen so wid, dat hei mit sin Sak herut rückt, un as hei nu den ollen Herrn
verkloren deiht, dat de Franzmann föfteihn fett Ossen un 'ne Last Weiten un
säbenhunnert Ehl gräun Laken un hunnert Luggerdur verlangt un denn för sick un
sin Lüd' noch velen »dü Wäng«, dunn seggt de oll Amtshauptmann: »Min
Herzenskindting, seggen S' den Kirl, wi wull'n em brav...« – »Holt!« röppt min
Oll, »Herr Amtshauptmann! Dat Wurd seggen Sei nich, dat ward hei in de letzte
Tid up vel Fläg' all hürt hewwen, un hei künn't mägliche Wis' verstahn. Ne, ick
rad dortau, wi gewen em den dü Wäng', denn mag jo woll dat anner in de Hor
drögen.« – Un de Herr Amtshauptmann giwwt em recht un röppt Fritz Sahlmannen,
hei sall von Mamsell Westphalen Gläs' un Win besorgen, äwer nich von den
besten.

Na, de Win, de kümmt, un min Vader schenkt den Franzosen in, un de Franzos'
schenkt minen Vader in, un 't geiht ümmer ümschichtig, un min Oll, de seggt:
»Herr Amtshauptmann«, seggt hei, »Sei möten mit ran un möten mi helpen, denn
dit is ein von de Ort, de keinen Bodden in'n Liw' hett.« – »Min
Herzenskindting«, seggt de oll Herr, »ick bün en ollen Mann un bün irste
Herzogliche Beamte in't Stemhäger Amt, wo paßt sick dat vör mi, dat ick mi mit
den Kirl in de Zech gew?« – »Je«, seggt min Oll, »Not kennt kein Gebot; un dit
is för't Vaderland.« – Un de oll Herr set't sick mit ran un wirkt ok nah
Kräften. Doch nah einige Wil seggt min Oll: »Herr Amtshauptmann, de Kirl ward
uns äwer; dat wir 'ne Gnad von Gott, wenn hei uns up Stun'ns einen schicken
ded, de en gauden Magen un en fasten Kopp hett.« Un as hei dit seggt, dunn
kloppt dor wat an de Dör. »Herein!« – »Gun Dag ok!« seggt oll Möller Voß ut
Gielow un kümmt in de Dör. »Gun Dag, Herr Amtshauptmann.« – »Gun Dag, min leiw'
Möller.« – »Je, Herr, ick kam noch mal in min Sak.« – »Dor is hüt kein Tid
dortau«, seggt de oll Herr, »denn Hei süht woll, in wat för Ümstän'n wi uns
befinnen.« – Un min Vader röppt: »Min leiw' Voß, kam Hei her un dau Hei en
christlich Wark un legg Hei sick dwars vör den Franzosen in't Geschirr un nehm
Hei'n mal tau Protokoll, äwer scharp.« – Un Möller Voß kickt minen Ollen an un
kickt den Herrn Amtshauptmann an un denkt sin Deil as jenne Kuhnhahn un seggt
tau sick: up so'n Gerichtsdag bün 'ck noch nich west, find't sick äwer licht in
de Sak.

Min Vader geiht nu an den Herrn Amtshauptmann ran un seggt: »Herr
Amtshauptmann, dit is uns' Mann, de ward mit em farig, ick kenn em.« – »Schön«,
seggt de oll Herr, »min Herzenskindting, wo warden wi äwer mit de söß Kirls hir
buten up den Sloßplatz farig?« – »Dit is man so'ne Marodür- und Ströper-Ban'n«,
seggt min Oll, »laten S' mi man minen Willen, ick mak sei grugen«; un hei röppt
Fritz Sahlmannen un seggt: »Fritz, min Sähn, gah hinnen dörch den Sloßgoren,
dat di keiner süht, un lop nah den Uhrkenmaker Droz, un hei süll stantepeh sin
Unneform antrecken mit de langen swarten Stifeletten un de Borenmütz un
Obergewehr un Unnergewehr un süll sick dörch de lütt gräun Purt dörch den Goren
sliken bet unner dat Eckfinster, un denn süll hei hausten.«

Wat nu den Uhrkenmaker Droz anbedrapen deiht, so was hei von Geburt en
Nöffschandeller, hadd vele Potentaten deint un ok de Franzosen un was nahsten
in min Vaderstadt hacken blewen, indem dat hei 'ne Wittfru frigen ded. Sine
französche Unneform hadd hei uphegt, un wenn hei des Abends in de
Schummerstun'n tau'n Uhrenflicken nich mihr seihn kunn, denn treckt hei sick
sin Mondierung an un gung ümmer in sin lütt Kamer up un dal; äwer in'n Horen,
denn mit de Borenmütz gung't nich, de schrammt an'n Bähn. Un denn redte hei von
»la grang Nationg« un »lö grang Amperör« un kommandierte dat ganze Batteljon un
let rechts inswenken un links inhau'n, dat sick Fru un Kinner achter't Bedd
verkröpen. Hei was äwer en gauden Mann un ded kein Kind wat, un Dags äwer lagg
»la grang Nationg« in'n Kuffert, un hei flickte Uhren un puste un smerte sei un
att meckelbörgsch Pölltüften un stippte sei in meckelbörgsch Speck.

Na, während des nu also de Uhrkenmaker sick de Stifeletten anknöpt un de
Borenmütz upset't, satt Möller Voß mit den Franzosen tausam un let sick dat in
den Herrn Amtshauptmannen sinen Rotwin sur warden, un de Franzos' stödd mit den
Möller an un säd: »A Wuh!«, un de Möller namm denn sin Glas, drunk un säd: »Na
nu!«, un denn stödd de Möller wedder mit den Franzosen an, un de Franzos'
bedankte sick un säd: »Serwitör!«, un de Möller drunk denn ok un säd: »Sett en
vör de Dör!«, un so redten sei französch mit enanner un drunken.

So würden sei denn nu ümmer fründschaftlicher mit enanner; de Franzos' stek de
blanke Plämp in de Scheid, un't wohrt nich lang', dunn russelt sin swarte
Snurrbort den ollen Möller unner de stuw Näs', und de Möller smet em en por
in't Gesicht, de säden man so »Stah!«, denn de oll Möller hadd en Mulgeschirr,
as wir hei mit 'ne Worpschüpp upfött, un jedwerein von sin Küß güll gaud drei
gadlich.

Grad' as dit geschach, dunn haust dat unner dat Eckfinster, un min Oll slek
sick rut un säd den Uhrkenmaker Bescheid, wat hei dauhn süll. De Herr
Amtshauptmann äwer gung ümmer up un dal un dacht, wat hohe Herzogliche Kammer
woll dortau seggen würd, wenn sei dit mit anseg, un säd tau den Möller:
»Möller, verzag' Hei nich, ick ward't Em gedenken.« Un de Möller verzagt ok
nich, sondern drunk rüstig wider.

De Uhrkenmaker gung wildeß heimlich wedder t'rügg dörch den Sloßgoren, as hei
äwerst up den gewöhnlichen Weg kamm, de nah't Sloß ruppe geiht, dunn smet hei
sick in de Bost un trampst up, denn hei was nu wedder »grang Nationg«, un hei
marschiert strack un stramm in't Sloßdur rinne, wat hei denn ok schön taurecht
kreg, wil dat hei von Angesicht un Statur en anseihnlichen Kirl was. Na, de söß
Schassürs, de bi ehr Pird stunnen, de keken un flusterten mit enanner, un de
ein gung nah em ran un frog: wohen? un woher? Droz äwerst kek em recht
höhnschen äwer de Schuller an un antwurt't em kort un barsch up Französch, hei
wir de Quartiermeister von't dreiunsäbentigste Regiment un in 'ne halw' Stun'n
kem dat von Malchin rup un hei müßt irst mit Mußiö lö Balljif reden. Dunn schot
den Schassür dat Blatt, un as Droz en beten handgriplich mit den Tunpahl up
Marodürs tau spitzen anfung un vertellte, dat sin Oberst gistern en por hadd
dod scheiten laten, dunn drückt sick irst de ein un dunn de anner, un wenn ok
noch weck von ehr tausam snatern deden un up dat Sloß wis'ten von wegen ehren
Kummandür, so hadd doch keiner rechte Tid taum Täuwen, un in'n Handümdreihn was
de Sloßhof leddig, un in't Bramborg'sch Dur stun'n wi Jungs un keken de söß
französchen Schassürs nah, wo sei den deipen Leimweg hendal klabasterten, denn
dat was grad in de schönste Tid von den dunnmaligen meckelbörgschen Landweg',
so in'n Frühjohr, in'n Andäu.

Dat tweite Kapittel

Wat Mamsell Westphalen un de Uhrkenmaker mit enanner redten, un worüm Fridrich
den Franzosen de Knöp von de Hosen sniden will un em nahsten in den Stemhäger
Babenholt tau Bedd bringt, un worüm Fiken den Malchiner Kopmann nich namen
hett.

As de Sloßhof leddig was, marschiert de Uhrkenmaker mit Obergewehr un
Unnergewehr in Mamsell Westphalen ehr Spis'kamer rin, un Mamsell Westphalen
drögt sick de Ogen un säd: »Herr Droi, Sei sünd en Engel der Rettung!« – Sei
nennt em nämlich ümmer »Droi« staats »Droz«, wil sei glöwt, »Droi« wir
richtiger Französch, un de Lüd' gewen em den richtigen Akzang nich. – De Engel
der Rettung set't nu sinen Schapschinken in den Septubben, hung sin Kes'metz an
den Fleischhaken, stülpt sin Borenmütz up dat Botterfatt un set't sick sülwst
up den Anrichtklotz, treckt en gewürfelt Snuwdauk herut, läd dat sauber up de
Knei tausam un fohrt sick dormit tweimal sachtmäudig unner de krumme Näs'
dörch, treckt drup sine grote, runne Snuwtobacksdos' herut un reckt sei Mamsell
Westphalen hen un frog ehr: »Pläh t'i?« – »Ja woll«, säd Mamsell Westphalen,
»pläh t'i mi dat, denn, Herr Droi, ick heww sihr slichte Ogen, un sei sünd sid
verleden Harwst ümmer swäcker worden; ick hadd dunn de grote Krankheit, un de
Dokters gewen ehr en hogen Namen; äwer, Herr Droi, ick segg, dat was dat
gewöhnliche miserabele Stoppelfewer, un dorbi bliw ick.«' So säd sei un set't
vör Herr Droi'n 'ne schöne braden Ahnt un 'ne Buddel Win, äwer von den Herrn
Amtshauptmann sinen gauden, un makt en Knix, as wenn ein in't Water unnerduken
deiht, un säd ok: »Pläh t'i?« Na, den Uhrkenmaker »pläh t'i 't« denn dit ok
sihr, un em würd tau Maud', as wir hei'n würklichen Engel, un Mamsell
Westphalen ehr Spis'kamer wir gegen sin Pölltüften un Speck en Paradis, un as
hei bi de tweite Buddel Win was, redte hei vel von den schönen »Wäng dö
Walangäng« un von »der ßöne Sweiz«. – Un Mamsell Westphalen säd: »Sei hewwen
recht, Herr Droi, Sweit is e ne schöne Sak, vör allen bi'n Snuppen; ick drink
den ümmer Fledertee.« – »Ah«, seggt Herr Droi, »Fiereteh! Wui, sche swi fiähr
von meine Land. – Oh, Sie muß mal kommen in die Land, da singen die Vögel, un
da brummen die Bachen.«

Na, mit de Wil was dat düster worden, un Fritz Sahlmann kümmt herin in de
Spis'kamer un seggt: »Na, dit's ne schöne Geschicht: de Herr Amtshauptmann
löppt in'n Horen bi düster Nacht in'n Goren rümmer un resonniert för sick hen,
de Burmeister hett sick sachten ut den Stohm makt, Möller Vossen sin Fridrich
hölt nu all 'ne Stun'n lang vör den Dur un schimpt up de verfluchten Patriotten
un up den Spitzbauwen Dümurrjöh, un de Möller hölt den Franzosen de Fust vör de
Snut un fröggt, wo sin vir Mähren un sin söß Ossen blewen sünd, de em de
Franzosen namen hewwen, un de Franzos' sitt dor un rüppelt un rögt sick nich un
rallögt.« – »Fritz Sahlmann«, fröggt Mamsell Westphalen, »rögt hei sick nich?«
– »Ne, Mamselling.« – »Fritz Sahlmann, ick weit, du hest tauwilen den Hasenfaut
in de Tasch, un du dröggst di männigmal stark mit Unwohrheiten; ick frag di up
din Gewissen: rögt hei sick gor nich?« -«Ne, Mamselling, ganz un gor nich.« –
»Na, Herr Droi, denn kamen S', denn will wi ruppe gahn un dor taum Rechten
seihn; nemen Sei sick äwer wat von Ehr Geschirr taum Hauen un taum Steken mit,
un wenn Sei seihn, dat hei mi tau Liw' will, denn stahn Sei mi bi. Un du, Fritz
Sahlmann, lop nah den Möller sinen Fridrich un segg em, hei sall de Pird
afsträngen un sall rin kamen, denn beter is beter, un wat ein gaud dauhn kann,
ward twei nich sur.«

Fridrich kümmt denn nu ok rin un kriggt en dägten Snaps un schüddt sick, as dat
nah en groten Sluck Mod' is, un de Tog geiht nu vorwärts nah den Herrn
Amtshauptmann sin Stuw'; Fridrich vöran, denn Mamsell Westphalen, de den
Uhrkenmaker unner den Arm fat't hett, un tauletzt Fritz Sahlmann in'n
Hinnerholt.

As sei rin kamen in de Stuw', sitt de Möller an'n Disch un hett twei vulle
Gläs' vör sick stahn un stött mit dat ein an dat anner un mit dat anner an dat
ein un drinkt ümschichtig för twei un grint lustig äwer dat ganze breide
Gesicht. Den Rock hett hei uttagen, wil em bi de Sak heit worden is, un up den
Kopp hett hei den Franzosen sine Kaskett mit den langen Pirdswanz, un äwer
sinen dicken Buk hett hei, so gaud as't geiht, den Franzosen sinen Säbel
snallt. De äwer liggt verlangs in 'ne Eck von den Sofa un hett den Herrn
Amtshauptmann sine wittbomwull'ne Slapmütz up un sinen Slaprock mit de roden
Blaumen an, un de Spitzbauw von Möller hett em staats den Säbel 'ne grote
Fedderflunk in de Hand gewen, un dormit fuchtelt hei stillswigend in de Luft
rüm, denn reden kann hei kein Wurd.

As Mamsell Westphalen in de Dör kümmt un den Ümstand süht, set't sei de beiden
Arm in de Sid, as jede rechtschaffene, öllerhafte Person, de up richtigen Wegen
is, eigentlich dauhn müßt, un fröggt: »Möller Voß, wat sall dit? Wat heit dit?
Un wat bedüd't dit?« De Möller will antwurten, kriggt äwer dat Lachen un bringt
mit knappe Not herut: »Kemedikram!« – »Wat?« fröggt Mamsell Westphalen. »Is dat
'ne Antwurt von en Mann mit Fru un Kinner? Is dat en Respekt vör sinen
Vörgesetzten, so'ne Uhlenspeigelstreich in sine Studierstuw' antaustellen? Herr
Droi, kamen S' mit.« Dormit geiht sei up den Franzosen los un ritt ein de
Slapmütz von den Kopp un sleiht sei em tweimal üm de Uhren un seggt blot de
beiden Würd: »de unschüllige Slapmütz!« un »du Farken!« un dreiht sick üm un
röppt: »Un Hei, Fridrich, kam Hei her, un help Hei mi den Kirl ut den oll'n
Herrn sinen Rockelur; un Sei, Herr Droi, denn Sei warden sick dorup verstahn,
nemen S' den unklauken Möller den Suppenpott von den Kopp un snallen S' em von
den Säbel los.« – As dit denn nu gescheihn is, dunn seggt sei: »Un du, Fritz
Sahlmann, du olle Plätertasch, du Snackfatt von de Eck, du unnersteihst di nich
un seggst den Herrn Amtshauptmann, wat mit sin Kommoditäten hir passiert is,
denn hei lett sei süs verbrennen, un wat kann de Slaprock un de Slapmütz
dorför, dat olle Lüd' tau Jungs warden.« Dorbi kiekt sei den ollen grinigen
Möller scharp an, steckt den Proppen up de Winbuddel, set't de Arm wedder in de
Sid un fröggt: »Wat nu?«

»Ick weit't«, seggt Fridrich, tüht sin Klappmetz ut de Tasch, snappt dat up,
geiht up den Franzosen los, ritt em de Mondierung up un ward em dor up 'ne sihr
sonderbore Ort unner de korten Rippen rümfummeln.

»Herre Jesus, Fridrich!« röppt Mamsell Westphalen un springt dortwischen, »wo,
plagt Em de Bös'? Hei ward hir doch keinen Murd anstiften?« – »Diabel!« seggt
Herr Droi un ritt Fridrichen den Arm t'rügg, un Fritz Sahlmann, de
unverstännige Slüngel, ritt dat Finster up un schrie't: »Herr Amtshauptmann,
Herr Amtshauptmann! Nu geiht't los!« – Swabb! hett hei einen up dat Mul, de em
ganz bekannt vörkamm, wil dat hei däglich von Mamsell Westphalen ehr Ort en
Stückener drei kreg; dat heit in'n pohlschen Bogen berekent, denn tellt würden
sei nich.

Fridrich äwer stunn ganz ruhig dor un säd: »Wo so denn? Wat meinen Sei? Denken
Sei, dat ick Kinner freten dauh? – Ick will em blot de Knöp von de Büx
afsniden, denn so hewwen wi dat ümmer makt, wenn wi weck fungen hadden, as ick
noch gegen de verfluchten Patriotten in Holland deinen ded un gegen den
Spitzbauwen Dümurrjöh unner den Herzog von Brunswik in de nägentiger Johren.«
Un wend't sick an Mamsell Westphalen: »Denn, Mamselling, denn känen sei nich
schappieren, denn sackt ehr de Hos' in de Knei.«

»Schäm Hei sick, Fridrich, mi so wat tau seggen! Wat gellen mi den Franzosen
sin Hosen an un sin Knei? Un von so'n Anblick will ick hir nicks weiten, un
kein Minsch sall seggen, dat hir in den Herrn Amtshauptmann sine Studierstuw'
so wat Despektierliches tau seihn west is. Ne, leiwerst will'n wi ratslagen, wo
wi mit den Kirl bliwen.«

Dunn drängt sick Möller Voß nah vör un will sick vör de Bost slagen, sleiht
sick äwer wider dalwarts up de Mag' un seggt. »Bliwen? Wat bliwen? Wo ick bliw,
bliwwt hei ok, un wi beiden hewwen Bräuderschaft drunken, un hei 's en
richtigen Franzos' un ick en richtigen Meckelnbörger, un wer dorvon wat weiten
will, de kam her!« Un kickt sei all de Reih nah an, un as keiner wat dortau
seggt, kloppt hei den Franzosen up de Schuller un seggt: »Brauder, ick nem di
mit mi.« – »Dat is ok dat Best«, seggt Mamsell Westphalen, »denn sünd wi em
los. – Herr Droi, faten S' an!« Un de ein »grang Nationg« fött de anner »grang
Nationg« an de Bein, un Fridrich fött em 't Ens den Kopp, Fritz Sahlmann dröggt
dat Licht, Mamsell Westphalen kummandiert dat Ganze, un de Möller geiht in'n
lütten Bogen achter her.

»So«, seggt Fridrich, »nu man hinnen rin in dat Krett! – So, nu ligg du man! –
Fritz Sahlmann, sträng mi de Mähren an! Un Sei, Herr Droi, helpen S' mi den
Möller rup; äwer nemen S' sick in acht, dat hei de Blansierung nich verliert,
denn ick kenn em, hei sleiht äwer.«

As de Möller nu sitt, fröggt Fridrich: »Na, allens an Burd?« – »Allens an Burd!
« seggt Mamsell Westphalen. – »Na, denn man ›jüh‹!« seggt Fridrich. Knapp
äwerst is hei en por Schritt führt, dunn röppt de Uhrkenmaker: »Alt! alt!
Friderik! – Sie aben vorgestern die Kamerad sein Schewal, es stehn in die Logis
für die kleine Puhl!« – »Ja«, seggt Fritz Sahlmann. »'t steiht in den
Hauhnerstall.« – »Na, denn hal't«, seggt Fridrich, »un bind't achter den
Wagen.«

Na, dat schüht denn ok, un as sei noch dorbi sünd, kümmt de oll Amtshauptmann
von sin Motschon ut den Goren taurügg un fröggt, wat hir los wir. »Nicks nich«,
seggt Mamsell Westphalen. »Möller Voß hett blot den Franzosen inladen, mit em
tau führen un de Nacht up de Gielowsch Mähl tau bliwen.« – »Das ist denn eine
andere Sache!« seggt de oll Herr. »Adjüs ok, Möller! Ich ward Em dat gedenken.«
– De Möller brummelt wat in den Bort von sihr schönes, fruchtbores Weder, un
Mamsell Westphalen flustert Fritz Sahlmannen tau, hei süll vörup lopen un süll
den Franzosen sinen Säbel un sinen Pirdswanz ut den Herrn sine Stuw' halen, dat
sei em nich in de Ogen felen. »Bring sei man nah min Stuw'«, säd sei, »un stell
sei achter min Bedd.«

Fridrich äwer klappte nu mang de Mähren un jog den Sloßbarg hendal, rin in de
Malchiner Strat un säd tau sick: »Dit is dat Prauwstück; wenn de Möller bi
desen Damm un bi dit Bädeln up den Sack sitten bliwwt, denn kümmt hei hüt abend
ok allein von den Wagen run.« Äwer as hei mang de Schüns kamm un sick ümsach,
dunn lagg de Möller tischen den vöddelsten un hindelsten Sack, un Fridrich säd:
»Ahn Hülp kümmt de nich wedder run«, un halt en por Säck hervör un deckt sei em
äwer't Liw, dat hei sick nich verküllen ded.

So kemen sei ut de Schüns rut, un de Mähren sleus'ten ümmer 'n eben Schritt
dörch den deipen Weg un de düster Nacht hendörch, un Fridrichen kemen allerlei
Gedanken. Tauirst föll em de Möllerfru in, wat de vördem seggt hadd, wenn de
Möller allein so ankamen was, un wat sei nu woll seggen würd, wenn hei sülwt
tweit so ankem, un wat den Möller sin Fiken woll dortau seggen würd, un hei
schüdd't mit den Kopp un säd: »Keinen gauden Gang geiht't nich.« – Un taum
annern föll em in, dat dat ok üm dese Johrstid west was un in so'ne Nacht, as
hei vör 'n halw Stig Johr von de Preußen ut Prenzlow dissentiert was, un dat
hei ok dunntaumalen, bet hei sick in't Stemhäger Amt rin slagen, in'n Frien
legen hadd un hadd sick mit en Sledurnbusch taudeckt. – Un taum drüdden föll em
in – un as em dat infallen ded, dunn gnurrscht hei mit de Tähn –, wo hei mit
den Herzog von Brunswik in Frankreich west was, nicks up den Liw', nicks in den
Liw' as de rode Ruhr, un wo em de Franzosen jagt un stäkert hadden, un wo so
vel von sine Kammeraden an de Landstrat liggen blewen wiren un ok sin beste
Fründ, Krischan Kräuger, un wo dat Volk kein Erbarmen hewwen ded. »Un de beiden
schönen Brunen«, säd hei tau sick, »hewwen sei mi ok namen, un ick möt hir
führen mit twei olle spatlahme Schinners? Un de sälen sick hir noch in den
deipen Weg mit so'n Karnallenvagel von Marodür afquälen, wat gor keinen
orndlichen Militör is? – Verfluchte Patriotten! Spitzbauw, Dümurrjöh!« – Dit
wiren sin einzigsten Flüch, wenn hei bös was. – »Purr, öh!« rep hei un sprung
von den Wagen un gung achter rüm un klinkt dat Krett up un kreg den Franzosen
bi de Bein un treckt em halw ut den Wagen, hukt mit de Schuller unner un drög
em äwer'n Grawen in dat Stemhäger Babenholt un läd em unner 'ne Bäuk. – »Je«,
seggt hei, as de Franzos' sick dor wat rögen würd, »dat is di woll en beten
fucht, äwer du büst binnen fucht, worüm denn nich ok buten?« un kek tau Höcht
taum Hewen un säd: »Vör de letzten Dag' von den Februwori is dit 'ne sihr
schöne warme Nacht, un wenn de Kukuk ok just nich singt, so heww ick em doch
verleden Sommer in dese Bäuk singen hürt, un – so Gott will – singt hei dit
Johr hir wedder.« – Un as de Franzos' so'n beten schuddern ded, as wenn em
frür, seggt hei: »Nich wohr, Brauder, 't is en beten käuhl, un ick künn di hir
nu schön taudecken mit en gauden widen Schacht, un dor kreiht nich Hund noch
Hahn nah, äwer ick will di wisen, dat ick en christlich Hart heww«, un geiht
nah'n Wagen ran un halt en por Arm vull Stroh un smitt em dat äwer un seggt:
»Na, adjüs! Mitnehmen dauh 'ck di nich, wotau sall sick de Möllerfru un Fiken
äwer di argern?« Stiggt up den Wagen rup un führt sachten nah Hus.

Nich wid von de Mähl weckte hei den Möller up un vermünterte em un säd:
»Möller, setten S' sick steidel up den Sack, ick help Sei nahst raf.« – De
Möller richt sick up un säd: »Ick bedank mi ok, Herr Amtshauptmann!« un kek
sick wild üm, wo hei wir, un frog, wat dat för 'ne Mähr wir, de achter'n Wagen
anbammeln ded, un as hei sick wat besunnen hadd, grep hei achter dal in dat
Krett un frog: »Fridrich, wo 's de Franzos'?« – »Je, wo 's de!« säd Fridrich un
führt vör de Husdör vör un sprung von den Wagen un hülp den Möller runne, ihre
de Frugenslüd' mit Licht kemen. Sin Herr kräpelt sick nah de Dähl herup, un de
Möllerfru kamm em entgegen un frog: »Na, Vatting, wo is't worden?« – De Möller
snuwwelt äwer den Dörensüll nah de Stuw' herinne, läd Haut un Hanschen up den
Disch un gung en pormal in de Stuw' up un dal, wobi hei sihr de Ritz in't Og
fat't hadd, un säd: »Dat is en sworen Gang!« – »Dat seih ick«, seggt de
Möllerfru. – Fiken satt achter'n Disch un neiht Linnentüg. – Un de Möller gung
wedder stolz up un dal un frog: »Seiht ji mi gor nicks an?« – »Naug«, säd sin
Fru. »Du hest wedder bi Bäcker Witten seten un hest dine bedrängten Ümstän'n
vergeten un din Fru un Kinner un hest di in 'ne Zech gewen.« – »So? Meinst du?
Denn lat di seggen: en klauk Hauhn leggt ok vörbi. Ne, ick heww mit den Herrn
Amtshauptmann un den Burmeister un en französchen General, oder so wat,
Bräuderschaft drunken, un de Herr Amtshauptmann hett mi seggt, hei wull mi't
gedenken, denn dit güng för't Vaderland. – Un, Fiken, di segg ick, smit di nich
weg! Dat hest du nich nödig! Den Malchiner Kopmann haddst du vör minentwegent
frigen künnt; äwer du wullst jo nich!« – Fiken kek so halw tau Höcht von ehr
Neiheri un säd: »Vatting, lat dat doch, taum wenigsten hüt abend!« – »Schön,
min Döchting! Du hest recht, min Kindting. Süh, du büst jo min einzigst, denn
wo is Korl un Jochen? Ach, du leiwer Gott! Äwer ick segg blot: smit di nich
weg!, un wider segg ick nicks. – Un, Mutter, uns' Geldsak? – Wat seggt de oll
Herr Amtshauptmann? – ›Möller Voß, ick will Em dat gedenken.‹ – Un denn de
Franzos'! Mutter, de Franzos'! – Wo, Dunnerwetter, is de Franzos'? Hei lagg
doch in dat Krett; Fridrich möt dat doch weiten.« Un ritt dat Finster up un
röppt: »Fridrich! Fridrich, hürst du nich?«

Fridrich hürt em recht gaud; äwer hei plinkt mit dat ein Og un säd: »Ja, schri
du man! – Wat sall ick dor grot seggen, wat de Möllerfru gaud seih'n kann? Ick
ward mi de Fingern nich klemmen.« Dorbi bünn hei den Franzosen sin Mähr an de
Röp un namm ehr dat Sadeltüg af, un as hei den Mantelsack afnamm, säd hei:
»Deuwel! Is de swor!« un läd em in sin Fauderkist, schüdd't sin Mähren de
letzte Faudering in, läd sick in't Bedd un slep, as wir em hüt nicks passiert.

As nu de Möller an tau schellen fangen wull, dat Fridrich nich kamm, säd sin
leiw' Fru: »Vatting, lat em, du büst mäud, du hest den Dag äwer up den Wagen
zuckelt un hest di sur warden laten, kumm tau Bedd; Fiken sall di 'n beten Bir
warm maken, dat di de Nachtluft nich schaden deiht.« – »Mutting«, antwurt't
hei, »du hest ümmer recht, ick heww mi schändlich afstrapziert, denn Geldsaken
gripen ümmer an. Na, min sünd in de Reih, so gaud as in de Reih, denn de Herr
Amtshauptmann säd: ›Möller Voß, ick ward Em dat gedenken.‹ Un morgen tidig möt
ick wedder hen nah Stemhagen.« Un dormit ward hei in de Kamer gahn, leggt sick
dal, un snart slöppt hei los.

Mutter un Fiken sitten noch 'ne Tidlang up, un Fiken sitt still in Gedanken un
neiht förfötsch weg. – »Ja«, seggt Mutter endlich, »Fiken, du büst flitig, un
ik legg de Hän'n ok nich in'n Schot, un uns' Vader hett sin Lewdag' wirkt un
dahn, wat hei kunnt hett; äwer wat helpt dat all? De slimmen Tiden wassen uns
äwer den Kopp, un wat uns de Franzosen laten hewwen, dat nemen uns de Avkaten
un de Juden; äwermorgen säl wi fiwhunnert Daler an Itzigen betahlen, un wi
hewwen keinen Schilling.« – »Vatting deiht jo doch so, as wenn hei mit allens
dörch is.« – »Kihr di hüt abend an den nich, Abendred un Morgenred sünd
zweierlei; äwer in ein Sak hett hei hüt abend recht hatt: haddst du man den
Malchiner Kopmann namen!« – »Mutting«, seggt Fiken und läd ehr Hand sachten up
Muttern ehr un kek ehr ruhig in de Ogen: »Mutting, dat was nich de Rechte.« –
»Min Döchting, ganz nah ehren frien Willen frigen up Stun'ns wenig in de Welt,
wat bammelt dor ümmer bi rüm. Süh, de Kopmann hett sin gaud Brod, un wenn din
Vader un ick di versorgt wüßten, denn wir uns en groten Stein von'n Harten
namen.« – »Mutting, Mutting, red nich so! Ick süll jug verlaten, wenn ji in Not
wirt? Un dat noch dortau up 'ne unihrliche Wis'?« – »Unihrlich, Fiken?« – »Ja,
unihrlich, Mutting!« säd Fiken, un ein künn't ehr anseihn, dat't ehr kribbeln
würd, »denn as de Kopmann üm mi anhöll, dacht hei, bi uns hüng vel ut, un dorüm
wull hei mi hewwen, ick wull em äwer nich bedreigen, denn wenn du un Vader in
jug Gaudheit mi't ok nich seggt hewwt, wo dat mit uns steiht un dat wi arm Lüd'
worden sünd, so heww ick dat doch lang markt. Nu weiten't de Lüd' so tämlich
all, un wenn nu ein kümmt un will mi heww'n, denn will hei mi un nich dat Geld,
un't is jo mäglich, dat hei de Rechte is.« Un dormit stunn sei up un namm ehr
Neihgeschirr tausam un küßt ehr Mutting: »Gun Nacht, Mutting!« un gung in ehr
Slapkamer. De Möllerfru satt noch 'n Tidlang still in Gedanken un süfzt: »Recht
hett sei, un uns' Herrgott mag allens taum besten regieren!« – Sei gung ok tau
Bedd, un allens lagg in deipe Rauh; blot de Mähl, de dreiht sick ahn Rauh un
Rast un klappert un jog, un de Arm grepen nah links un nah rechts in wille Hast
as en Minsch, de in drange Not sitt un arbeit't sick af un quält sick, dat hei
rute kamen müggt ut den Stoff von dat dägliche Gewarw; un von dat Mählrad leckt
dat Water run, as wir't de bittersure Sweit, un deip un'n in'n Grun'n, dor
runscht de Bäk mit einerlei Red' un mit einerlei Sang: »Dat helpt di nich! Dat
helpt di nich! Ick bün din Hart. So lang ick fleit mit Well up Well, mit Wunsch
up Wunsch, so lang hest du kein Rauh. Wenn de Aust äwer kümmt un dat Kurn ript,
denn ward min Strom sachter fleiten, denn makt de Möller dat Schütt tau, denn
steiht allens still, un denn is't Sünndag.«

Dat drüdde Kapittel

Worüm Fritz Sahlmann 'ne Mulschell kriegt un de Uhrkenmaker de ganze Nacht mit
Mamsell Westphalen ehr Gardinenbeddstell in de Stuw' herümmerführt, un worüm de
französche Oberst in 'ne rode Beddeck bi den Uhrkenmaker taum Besäuk kümmt.

As de Möller den Sloßweg dalführt was, gung de Herr Amtshauptmann nah sin Stuw'
tau, kihrt äwer wedder üm, gung up Herr Droin los un frog: »Wat bün ick Sei
schüllig, min leiw' Droz?« – Na, de säd nu so gaud as hei kunn: hei hadd dat
girn dahn, denn die Allemange sei nun seine Patrie un hei wir tuh för de
Patrie. – »Dat mein ick nich«, säd de oll Herr, »ick mein för min Taschenuhr,
de Sei mi t'recht makt hewwen.« – Dat wir allens betahlt, säd Herr Droz, die
kleine Garßong, die Fritz Sahlmann, hadd allens richtig makt. – »Dat weit ick
woll«, säd de oll Herr, »äwer min leiw' Droz, einen Uhrkenmaker möt einer nich
blot dorför betahlen, dat hei an de Uhr wat makt hett, ne, ok dorför, dat hei
dor nicks an makt hett, un wil Sei dit nich dahn hewwen, dorüm hir, min leiw'
Droz«, un drückt ein twei Daler in de Hand un gung in't Hus. »Na«, säd Mamsell
Westphalen, »lat em gahn! Hei is en ollen wunderlichen Heiligen; äwer hei meint
dat gaud. Äwer Herr Droi, nu kamen S' mit rin un däuen S' sick en beten up in
min Stuw', denn bi dit oll grusig Weder kann einen de Seel in'n Liw friren
warden.« Herr Droi gung ok mit, un as sei sick knapp dal set't hadden, kamm
Fritz Sahlmann herin mit den Franzosen sinen Pirdswanz up den Kopp un den
blanken Säbel in de Hand un hadd sick in alle Geswindigkeit en Snurrbort mit en
Lichtäsel makt. Swabb! hadd hei einen von Mamsell Westphalen ehr Ort an de
Uhren: »Uhlenspeigel!«, un sei ret em den Blackpott von den Kopp un den Säbel
ut de Hand un stellt sei achter ehr Bedd: »Uhlenspeigel! An so'n Abend, wo wi
all in Nöten sitten, willst du din Hanswurstenstreich maken? – Gah leiwerst
runne nah Herr Droin sine leiwe Fru, un en Kumpelment von mi, sei süll sick
nich ängsten, Herr Droi wir bi mi in min Stuw' un Gefohr hadd dat hir gor
nich.«

Fritz Sahlmann geiht, un nu sitten sei dor un vertellen sick von ollen un nigen
Tiden; dat heit, wat Herr Droi vertellt, dat versteiht Mamsell Westphalen man
sihr slicht, un wat Mamsell Westphalen vertellt, dat versteiht Herr Droi nich
recht. »Er sein bong!« seggt Droi un klimpert mit de beiden Dalers in de Hand
herüm. – »Ja woll«, seggt Mamsell Westphalen, »sünd sei gaud. – Meinen Sei, dat
de Herr Amtshauptmann Sei falsch Geld gewen ward?« – »Ah, nicks falsch Geld!
Ick meinen ihn lüi mehm«, seggt Herr Droi un wis't mit den Finger nah baben. –
»Ach so, Sei meinen den Herrn Amtshauptmann! Ja woll is hei bong, äwer je öller
hei ward, je wunderlicher ward hei, denn hei makt de Nacht taum Dag, Herr Droi.
Seihn S', dor möt ick nu sitten un möt braden un rösten in de Nacht herin, denn
hei ett sin Abendbrod irst nachts Klock elwen, un't ward ok woll twölw; un wenn
dat leiw' Eten verdrögt un verbradt is, denn schellt hei, un de Fru
Amtshauptmannen is man sihr weikmäudig un kriggt denn dat Rohren. Denn segg
ick: ›Fru Amtshauptmannen, wat hulen S'? Känen wi dörför, dat hei lewt as en
Unchrist? – Laten S' dat Hulen, wi hewwen en gaud Gewissen!‹ Äwer, Herr Droi,
dat is en swor Stück för mi, hir tau sitten as 'ne einsame Person un
tautauhüren, wo de Stormwind üm dat Sloß rümme brus't, de Regen ankloppt an de
Finstern, de Ulen schri'n un de Togwind dörch de Gäng' hult, as wiren de bösen
Geister los. – Nu hüren S' blot, wat is dat wedder för en' Weder! – Herr Droi,
Sei grugen sick woll gor nich?« – »Ah, nong«, seggt Herr Droi, sitt äwer still
un horkt nah dat Weder rut un seggt endlich: »Attangdeh, dü Tonnähr!« – »Wat
Pommdetähr?« fröggt Mamsell Westphalen, »wat hett dat Weder in dese Johrstid
mit de Tüften tau dauhn?« – »Ick meinen nich die kleine Garßong mit die graue
Jack, ick meinen« – un hei rückt mit den Finger krüz un quer in de Luft – »ick
meinen der helle Szik-Szak mit Rumpel, Pumpel, Rattetetah.« – »Denn hewwen Sei
recht, Herr Droi«, seggt Mamsell Westphalen, »denn bute geiht dat würklich:
Rumpel, Pumpel, Rattetetah.« – »Ah«, seggt Herr Droi, »das sein deh Tambur, das
sein meine Kamerad, die Grenadier«, un sprung up un marschiert up un dal mit de
Borenmütz up den Kopp, denn hir was't hoch naug dortau, un stunn denn wedder
still: »Hork! Sie marschier auf die Marsché, auf die Markt!« un »Hork! Das sein
die grang Kanong, die swere Geßütz!« Un Mamsell Westphalen sitt dor un hett de
Hän'n in den Schot un kickt em an un schüddelt den Kopp un seggt: »Wo dat doch
einmal insitt! Hei 's süs en orndlich Minsch, üm wat stellt hei sick denn nu so
wütig an? 't is as mit de ollen Fuhrlüd', wenn sei nich mihr führen känen,
mägen sei noch ümmer klappen.«

Un't wohrt nich lang', dunn kümmt Wewer Stahlsch in de Dör rin – dat was
Mamsell Westphalen ehr dägliche Aportendräger un Apostel, de drog ehr dat Nige
ut de Stadt tau, un för jeden Mund vull Niglichkeiten, den sei rup drog up't
Sloß, drog sei ein Henkelpott vull Eten wedder raf –, hadd den Rock äwer'n Kopp
namen un leckt as 'ne Dackrönn, schüddelt sick irst en pormal un säd dunn:
»Brr, wat is't för'n Weder!« – »Dat ist dat, Fru Meistern«, säd de Mamsell –
sei nennt sei ümmer »Fru Meistern«; »nich üm Stahlsch ehrentwillen«, säd sei,
»ne, üm minentwillen, denn wat würden de Lüd' dortau seggen, wenn ick mi mit en
gewöhnlich Frugensminsch afgew – ne! ick heww ok minen Stolz!« – »Mamselling«,
säd de Fru Meistern, »ick kam ruppe: up de Mark grimmelt un wimmelt dat vull
Franzosen, un hewwen en groten Hümpel Kanonen mitbröcht, un de Burmeister hett
nah minen Mann schickt, de sall in dit Weder un in de düster Nacht up de Dörpe
rümlopen un sall de Buren un de Häw tau Fuhrwark bestellen up morgen middag, un
passen S' up, Sei krigen ok Inquartierung.« – »Dat weit de leiw' Gott!« seggt
Mamsell Westphalen un geiht an de Dör un röppt Korlin un Fik, sei sälen Füer in
de blag' Stuw' maken neben ehr an un sälen twei Bedden uprichten, denn de Düwel
würd bald so'n grotmüligen französchen Obersten un so'n ßawwerig Krät von
Adjudanten den Sloßbarg rup karen, un dreiht sick üm tau ehr Gesellschaft un
seggt: »Dor känen sei liggen; un wenn dat Späuk in de blag' Stuw' en christlich
Späuk is, denn warden sei just nich vel Rauh finnen in de Nacht, un dat günn
ick ehr. Denn, Herr Droi«, seggt sei, »hir neben an späukt dat, glöwen Sei ok
an Späuk?« – Herr Droi seggt: »Ne«, un't ward mitdewil buten en Upstand, un as
Mamsell Westphalen rute kickt, kümmt richtig en französchen Oberst mit sinen
Adjudanten rinne in de Husdör, un en por Ordonnanzen folgen achter drin. Sei
warden in de blag' Stuw' bröcht, wo sei sick drög antrecken, un gahn dunn rup
nah'n Herrn Amtshauptmann un eten dor Abendbrod.

Wildeß sitt Herr Droi deip in Gedanken, un hei seggt einmal äwer't anner:
»Diabel!« un »Diangter!«, un as sei em fragen, kümmt hei endlich dormit rut:
hei wir in grote Swulitäten un't künn sin Unglück sin, denn wenn hei mit sin
Mondierung un de Borenmütz un Obergewehr un Unnergewehr ut de Stuw' güng un
dörch de Straten, künn em de Ordonnanz seihn oder ein von de französchen
Wachtposten oder so'n Ströper von Franzos', un sei kün'n em fragen: wo so? un
woans?, un wenn hei denn nich Hals gewen künn, künn de Düwel sin Spill heww'n
un de Geschicht von hüt nahmiddag künn rute kamen, un wat denn?« – Herr Droi«,
seggt Mamsell Westphalen, »dat is en slimm Stück! Den Slüngel, den Fritz
Sahlmann sin Tüg känen Sei nich antrecken, denn wenn Sei ok Ehr leiw'
Middelstück dorinne premsen wullen, wo bliwen de En'n? – Un von den Herrn
Amtshauptmann sin Tüg? Ne, Herr Droi, verlangen S' nich von mi so 'ne Undaht,
denn dat wir jo, as süll ick mit eigne Hand dat Sloß anstecken. Un anner
Mannslüd' hewwen wi, Gott sei Dank, nich hir. – Äwer Herr Droi, Sei hewwen uns
hüt nahmiddag ut grote Not reddt, un dorüm redd ick Sei wedder. Ehr Fru weit,
dat Sei hir baben unner Christenminschen sünd; Sei sälen des' Nacht in min
Gardinenbeddstäd slapen, ick legg Sei frisch Laken up, un ick slap bi dat
Stubenmäten. Fru Meistern, kamen S'!« Dormit geiht sei ut de Dör, un't wohrt
nich lang', dunn kümmt sei wedder rin un deckt frisch Laken äwer dat Bedd un
fröggt wedder: »Herr Droi, grugen Sei sick ok?« – Herr Droi seggt wedder: »Ne«,
un sei seggt: »Dat is schön! Denn männigmal geiht dat hir nebenan up 'ne
sonderbare Ort üm, ›tap! tap! tap!‹, äwer hir kümmt dat nich rinne, ick heww en
Haufisen up min Dör nageln laten. – Nu hür mal einer! Nu hür mal einer! Nu gahn
de Franzosen hir bian ok tau Bedd. Nu hür mal einer dat Gesnater! – Herr Droi«,
fröggt sei lis', »känen Sei dat all verstahn?« – »Wui«, seggt Herr Droi. – »Ick
glöw't«, seggt sei, »denn de Wand is sihr dünn. Dit was irst 'ne grote Stuw',
nu sünd dor äwer twei ut makt worden. – Na, gun Nacht ok, Herr Droi! Fru
Meistern, kamen S'!« – Herr Droi seggt ok sin gun Nacht up Französch, süht äwer
ut, as hadd hei noch wat up den Harten, wat hei nich seggen künn oder nich
seggen müggt, un Mamsell Westphalen seggt sachten tau de Fru Meistern: »Fru
Meistern, Sei sünd 'ne verfrigte Fru, för mi paßt sick dat nich, seggen S' den
Mann Bescheid«, un geiht. As sei furt is, geiht de Uhrkenmaker mit de Fru
Meistern ok rut.

As sei all rut sünd, dunn wutscht wat äwer den Gang, wo de Nachtlamp brennt, in
Mamsell Westphalen ehr Stuw' herin, dat is de Spitzbauben-Jung', de Fritz
Sahlmann, un hett unner'n Arm en groten Klupen Is as en Hauttöppel grot, un as
'ne Katt springt hei up de Beddlad von Mamsell Westphalen ehr grot
Gardinenkutsch in de Höcht un leggt den Isklumpen baben up den Himmel von dat
Beddgestell un seggt tau sick: »Täuw, du olle Racker! Dit is för de
Mulschellen, de ik kregen heww; dit sall di de upstigende Hitz woll käuhlen«,
un dormit wutscht hei wedder rut ut de Dör.

Herr Droi kümmt nu ok wedder rin, treckt sick ut, leggt »la grang Nationg«
vör't Bedd up den Staul, pust dat Licht ut un leggt sick dal, reckt sick in dat
schöne, weike Bedd lang ut un seggt: »Ah! Szeh bong!«, horkt nu up den Storm
buten un up den Regen, wo de dal gütt, un up dat Resonnieren von de beiden
Franzosen nebenan, doch endlich hürt dat Szackerieren up, un Herr Droi is grad
so twischen Slapen un Waken, dunn geiht dat: tap – tap – tap. »Haha«, denkt
Herr Droi up Französch, »dat is dat Späuk hir nebenan!« un horkt nu, wat sin
Landslüd' woll dortau seggen warden. De liggen ganz still; äwer tap – tap –
tap, geiht dat ruhig wider, un nu is det Herr Droin, as wenn't in sin Stuw' is.
Ja, in sin Stuw' is't, un wenn't in sin Stuw' is, denn is't in de Dör rinne
kamen, wo süll't süs rin kamen sin? Hei grippt also nah einen von sin Schauh un
smitt nah de Dör hen, bautz! fohrt de Schauh gegen de Dör, un up den Gang
bullert dat, as wenn't Gewitter inslagen hadd. De Franzosen nebenan fangen an
sick tau rögen un reden mit enanner. Bald is dat indes wedder still; äwer tap –
tap – tap, geiht dat wedder dicht bi Herr Droin sin Bedd. Herr Droi richt sick
in En'n un bögt sick vöräwer, üm beter hüren tau känen – klatscht föllt em en
Druppen up den kahlen Kopp – un klatsch! – noch ein up de krumme Näs', un as
hei vör sick hengrippt, dunn fäuhlt hei, dat sin Äwerbedd so bi Lütten anfangt
dörchtauweiken. »Diangter!« seggt hei, »dat Dack is nich dicht, un dat leckt
dörch den Bähn. Wat nu?« Hei verföllt natürlich glik up dat vernünftigste
Mittel, up wat en Minsch in so'n Ümstän'n verfallen kann, hei will mit sin Bedd
ümtrecken; hei steiht also up un fangt mit de olle swere Beddlad t'Ens den Kopp
an tau schurren, denkt äwer nich an den Franzosen sin Kaskett un Säbel, de in
de Eck stahn, un – hest nich geseihn – schurrt dat an de Wand entlang un
klappert un rummelt up den Fautbodden dal. Herr Droi verfirt sick nich slicht
un steiht un horkt, un – richtig! – de beiden Franzosen sünd upwakt von den
Spektakel un schellen un futern. Hei denkt äwer, dat mag jo woll hulpen hewwn,
un krüppt in't Bedd. Nu was de oll Isklumpen äwer all schön dörchdäu't, un dat
pirrt natürlich in dat Bedd herin; hei liggt 'ne Wil, äwer dat löppt ümmer
düller, dat ward em all so käuhlhaftig, dat Water sleiht all dörch, un hei
denkt – natürlich up Französch –: »Nu slapen s' woll. Wenn du dat Fauten'n nu
so nahbringen künnst, denn müggst du jo woll von de Leck loskamen«; steiht up
un rückt dat Fauten'n los, – bautz! – föllt sin Obergewehr de Wand entlang up
den Fautbodden, un hett dat irst nicht knallt, denn knallt dat nu.

Dor stunn nu de arm Uhrkenmaker un bet sick up de Lipp un kau't sick up de
Nägel un höll de Luft an, as wenn sin Atenhalen de Franzosen upwecken künn, de
nebenan all ludhals' schimpfen un schandierten un »Szilangz« repen un an de
Wand kloppten. »Kö fähr?« säd hei up Französch vör sick hen. »De irste Not möt
kihrt warden, as dat oll Wiw säd, dunn slog s' den Backeltrog intwei un makt
dat Sürwater dormit heit«, krop in dat Bedd un säd: »Gott sei Dank! Nu bün ick
ut de Leck.« Hei was äwer ut den Regen in de Drupp kamen, denn – strull! – göt
dat runner von den Bähn – strull! – göt dat in dat Bedd herin. Em würd ganz
kolt un waterig tau Maud', as wir hei' ne Pogg in Frühjohrstid. – Dat hülp em
allens nich, hei müßt wedder rut un müßt wedder ümtrecken; äwer lising, dat hei
nicks ümstöten ded. Hei treckt in de ein Eck, dor was't doch vörher drög west,
hei treckt in de anner Eck, dor was't doch ok drög west, un so führt hei de
schöne lange Nacht mit de Gardinenkutsch in de Stuw' ümmer rund herüm, lising,
ganz lising, äwer wo hei henkamm, was ok de Leck.

So stunn hei denn nu in'n blanken Hemd midden in de Stuw' un sünn un sünn, wo
dit woll wir un wo dat woll wir, un slog sick endlich up Französch mit de Hand
vör'n Kopp un säd: »Ick Schapskopp!«, denn em was en Licht upgahn. Dat heit
in'n Kopp, denn in de Stuw' was't düster, un Licht müßt hei doch hewwen. Hei
slek sick also lising rut up den Gang, un – richtig! – dor brennt ok de Lamp
noch; hei stek sin Licht an, gung t'rügg, lücht nah den Beddhimmel rup, sach
dor wat baben liggen, säd: »Ah, Cannalje!«, steg up de Beddlad, kunn't äwer
nich langen. Hei reckt sick nah Mäglichkeit un grawwelt up den Isklumpen rüm,
de was äwer tau gliwwerig, hei let sick nich faten. Parblöh! Einen halwen Toll
länger! Hei leggt sick mit aller Gewalt in't Geschirr – knack! seggt de Himmel,
un Himmel un Isklumpen un Droi, allens föllt gegen de Franzosen ehr Wand, un
dor liggt Herr Droi unner de unschülligen witten Gardinen un ampelt mit de
nakten Beinen in de Luft herüm, as künnen de vertellen, wo ehren Herrn tau
Maud' was.

Mit einmal geiht de Dör up, un herinne kümmt de französche Oberst un hett sick
gegen de Verküllung 'ne rode wullin'tlinnen Beddeck ümnamen un höllt 'ne
duwweltlöpig Pistol vör sick hen, un achter em steiht mit en blanken Degen un
süs noch mit allerlei Blanks sin Adjudant. – Herr Droi rappelt sick ut den
Himmel rut, stülpt sick de Borenmütz up den Kopp, richt sick steidel in En'n,
leggt de Hand an de Mütz un seggt: »Bong Swar, mong Colonnel!« – De Oberst, de
kickt em an, de Adjudant kickt den Obersten an, sei hüren, dat sei mit en
Franzosen tau dauhn hewwen, sei seihn de swarten Stifeletten un de ganze »grang
Nationg« vör dat Bedd liggen, sei seihn Obergewehr un Unnergewehr, un – wat
düller is as dull – sei seihn den Säbel un den Pirdswanz von den Schassür. Wat
heit dit? un wat sall dit? – Herr Droi stamert up sine Ort wat taurecht, Herr
Droi fangt an, von Marengo un Jena tau vertellen, Herr Droi fangt an tau
leigen, Herr Droi lüggt wunderschön, man schad, sei glöwen em nich. In de Stuw'
un up den Gang ward dat en Höllenlarm, de Oberst schellt Herrn Droin für en
Dissentür un en Marodür, de Adjudant röppt äwer de Ordonnanzen; de Ordonnanzen
störten von de ein Sid von den Gang in Hast un korten Tüg' vör, as wir wer in't
Water follen un sei wullen em nahspringen, ahn sick de Hosen natt tau maken;
von de anner Sid rückt Mamsell Westphalen mit dat Stubenmäten un de Käksch vör
un hett 'ne grote Stallücht in de Hand, süs äwer man in sihr bedrängten
Kledungsümstän'n. Sei höllt sick de Hand vör de Ogen, as wir sei ganz blen'nt
von de Stallücht, un äwer ehr Schuller kickt de Stubendirn un seggt tau de
Käksch: »Herre je, doch! kik, Korlin...!« – »Schäm di wat«, seggt Mamsell
Westphalen, »wat sall sei kiken? Wat hest du tau kiken? Un wat is hir tau
kiken? – Wi sünd hir wegen dat unchristlich Wesen bi Nachtslapentid, un wil dat
Herr Droin sin Stimm ut Ängsten un Nöten tau uns raupen hett. Un nu dreiht jug
üm!« – De beiden Dirns un Mamsell Westphalen dreihn sick nu üm un wisen de
Franzosen ehr Rüggsid, un de Mamsell seggt: »Herr französche Oberst, wat sall
dit? wat is dit? un wat bedüd't dit? Wat laten Sei Herr Droin nich in min Stuw'
ruhig slapen? Dit is en christlich Hus un en ruhig Hus, un so'n Upstand sünd wi
hir nich gewennt.« Un set't halwlud för sick hentau: »Ein von't oll Takeltüg
ward mi jo woll verstahn.« – De französche Oberst kickt sick an, wo hei dor
steiht in sin rod Deck, un denn Herr Droin mit de Borenmütz up den Kopp un
sinen spirrbeinigen Adjudanten, wo dei herümmer hüppen deiht in sinen Iwer, un
Mamsell Westphalen ehr breide Achtersid, un dat Ganze kümmt em so nahrsch vör,
dat hei lud anfangt tau lachen, un hei seggt up gaud Dütsch: sei süll man wider
reden, hei künn ehr gaud naug verstahn, denn hei wir en Dütscher, hei wir en
Westfal. – »So schriw ick mi ok!« seggt Mamsell Westphalen. – De Oberst lacht
un seggt: hei wir blot en Westfal, heiten ded hei von Toll. – Mamsell
Westphalen makt en deipen Knix von achter: »Um Vergebung tau fragen: sünd Sei
villicht 'ne Fründschaft von den Herrn Postmeister un Gastwirt Tollen hir unnen
in de Stadt?« – Dat nich! säd de Oberst; äwer em würd nahgrad friren; de
Ordonnanzen süllen bi Herr Droin bliben, denn hei würd woll'n französchen
Dissentür sin, un sei süllen ok nahforschen, wo de französche Schassür blewen
wir, den Säbel un Kaskett hüren ded. – Herr Droi fung nu wedder an tau leigen,
un Mamsell Westphalen schämt sick in sine Seel un dreiht sich in'n Arger rüm un
seggt: »Schämen S' sick, Herr Droi, den Lehnstaul för't Öller mit
Slichtigkeiten tau pulstern, dat giwwt en hart Küssen för't Gewissen. Un
schämen S' sick, Herr Droi, wecke anstännig Mannsminsch set't sick irst de Mütz
up un treckt sick nahst irst de Hosen an!« Dreiht sick üm, un as sei gewohr
ward, dat dat Stubenmäten sick ok ümdreiht hett, giwwt sei ehr en lütten Fuck
in de horten Ribben un seggt: »Dumme Dirn!« un makt wedder en deipen Knix von
achter un seggt: »Mine Empfehlung, Herr Oberst von Toll!« un marschiert mit de
beiden Dirns af. De annern gungen ok, un bald würd denn allens still, un de
Herr Amtshauptmann hadd kein Ahnung dorvon, wat in sinen Hus' passieren ded,
denn hei slep den Slap der Gerechten.

Dat virte Kapittel

Woans den Möller den annern Morgen tau Maud' was; worüm Fridrich de Möllerfru
as de Slang' ut den Paradisgorn vorkamm, un worüm Fiken de Meinung is, dat
Jochen Vossen sin Sähn von Gott schickt is.

Den annern Morgen was Möller Vossen tau Maud', as hadd hei'n halw Dutzend
Sparlings in den Kopp un snappten dor nah Brümmers, nich blot von wegen dat
swer Gedränk von gistern abend, ne, in de Hauptsak von wegen den Franzosen.
»Mutter«, säd hei, as hei sick de Stäweln antog, un wiwakt mit den Kopp so hen
un her un kek so wiß in de Stäwelschächt rinne, »Rotwin is des Abends 'ne
schöne Sak, äwer des Morgens kümmt hei mi ok man so vör as Bramwin un Brunbir.
Indessen, kümmt ein äwer'n Hund, kümmt hei ok äwer'n Swanz; dat is blot mit den
Franzosen! In't Krett hett hei legen, un Fridrich möt weiten, wo hei blewen
is.« – »Vatting«, seggt sin Fru, »lat dat; Fridrich möt jo kamen, denn't is Tid
tau't irste Frühstück.« – De Möller geiht rin in sin Dönsk un set't sick achter
den Disch, wo de Mehlsuppschöttel steiht, un langt mit den Lepel tauirst in de
Supp, un dorup langt Mutter tau un Fiken un tauletzt de beiden Deinstdirns –
denn so was't dunn Mod, un von Koffe wüßt noch kein Möller wat.

De Möller ett un leggt den Lepel hen: »Wo Fridrich woll bliwwt?« Hei ett wedder
un geiht an't Finster un röppt äwer'n Hof: »Fridrich!« – Fridrich kümmt nich. –
De Schöttel ward leddig, de Dirns dragen dat Geschirr rut, un de Möller seggt:
»Wenn'ck en Knecht meid't heww, will'ck keinen Herrn in'n Hus' hewwen!« un will
eben rut un den Knecht up den Deinst passen, dunn kümmt Fridrich in de Dör
herin un dröggt wat unner'n Arm. – »Wo bliwwst du, Hallunk?« fröggt de Möller.
– »Möller«, seggt Fridrich un treckt sin Klappmetz ut de Tasch un klemmt dat
unner'n Dörendrücker, »wenn'n Sei sick so'ne Redensorten af, dat paßt sick nich
för Sei un nich för mi. – Wenn will Gäus' in de Luft sünd, is slicht Arwten
sei'n, un wenn snatrige Dirns in de Stuw' sünd, is slicht Geschichten tau
vertellen. Dorüm heww ick so lang täuwt, bet de Dirns rut sünd. Un hir!« seggt
hei un smitt wat up den Disch, dat dat binnen klimpert un klingt, »un hir,
Möller Voß, is twors nich de Voß sülwst un ok nich sin Fell, äwer sin Fellisen!
« – »Wat sall dit?« fröggt de Möller un fohrt in Hast äwer den Mantelsack her
un snallt de Reims up. – »Wat dat sall?« seggt Fridrich, »dat mägen Sei seggen,
dat's nich min Sak. Min Deil heww ick mi namen.«

De Möller schüdd't den Mantelsack äwer den Disch ut, un en Pack sülwerne Lepel
felen rut un grotes Sülwergeld un schönes, rundes, geles Gold, un 'ne lütt
Schachtel kamm taum Vörschin, un as de Möllerfru de apen maken ded, dunn lagg
dor Ring bi Uhrring, un de golden Keden slüngen sick dordörch as Slangen unner
bunte Blaumen. »Gott bewohr uns!« schreg sei up un let de Schachtel fallen.

Fiken hadd dor stahn un allens mit anseihn, un de Hän'n läden sick äwer ehr
Bost, un ehr Ogen würden gröter un gröter, un blaß as de Dod smet sei sick äwer
den Disch un äwer den golden un sülwernen Schatz un deckt de Arm doräwer un
rep: »Dat is den Franzosen sin! Dat is den Franzosen sin! Dat is nich uns'!«
Sei böhrt den Kopp up un kek ehren Vader an un sach ut, as hadd ein ehr 'n Metz
in de Bost stött, un de Dodesangst lagg up ehr Gesicht, un sei säd: »Vatting,
Vatting!« – Un de oll Möller satt dor un schow mit de Slapmütz up den Kopp
herüm un kek sin Kind an un sin Angst un denn wedder dat blanke Geld, un mit
einmal sprung hei up, dat hei binah den Disch ümstött hadd, un rep: »Gott in'n
Himmel, ick weit von nicks, ick weit nich, wo hei blewen is, hei lagg in min
Krett, dat weit ick!«, un ganz swack set't hei hentau: »Fridrich möt dat äwrig
weiten.« – Fiken let dat Geld un sprung up Fridrichen in un schreg: »Wo is de
Franzos' blewen?« – Fridrich stunn ruhig dor un kek sei mit sin oll isern
Gesicht an un säd: »Gott bewohr uns, dat ward jo wol en orndlichen Gerichtsdag?
– Fiken! Fiken! Wo? Seih ick denn ut as en Röwer un Mürder? – Den Franzosen
heww ick mit min eigen Hand in'n Stemhäger Babenholt unner 'ne Bäuk leggt, un
wenn em de Nacht nich tau käuhl worden is, denn liggt hei noch dor as 'ne Rott,
denn hei was stiw dun.« – »Dat was hei«, seggt de Möller; un Fiken kickt
Fridrichen an un ehren ollen Vader, de ok up Fridrichen sin Red' horkt, un
seggt: »Fridrich, Fridrich! Wat kann ick dorför? Hei hett all ümmer so'ne Reden
führt von Ümbringen un Franzosendodslahn«; un namm de Schört vör de Ogen, smet
sick up de Bänk achter'n Aben un fung bitterlich an tau weinen. – »Dümurrjöh!«
seggt Fridrich, »dat heww ick! Un wenn ick dit verdammte Patriottentakel mit de
Hand dat Gnick ümdreihn künn, denn ded ick't; äwer'n Minschen, de sick nich
wehren kann, un denn noch üm Geld un Gaud?«, brummt wat in'n Bort un gung an de
Dör, treckt sin Klappmetz unner den Drücker rut, un as hei rut gahn wull,
dreiht hei sick üm un seggt: »Möller, de Luft is nu rein, denn de beiden Dirns
gahn nah'n Meßstreuen. Ick heww Sei nu den Kram gewen, äwerleggen S' sick de
Sak woll. Willen Sei't behollen – gaud! För minentwegen, ick heww nicks
dorwedder, denn nah minen dummen Verstand heww'n Sei Recht dortau. De Franzosen
heww'n Sei mihr namen as dit, un willen Sei nich, dat doräwer redt ward, ick
för min Part kann swigen. Willen Sei't äwerst an't Amt utliwern un sälen Sei
dat beswören, dat dor nicks von afhannen kamen is, denn seggen Sei man, ick
hadd min Deil dorvon namen.« – »Fridrich, Fridrich«, seggt de Möllerfru, »sett
Hei sick in kein Ungelegenheiten un uns ok nich; denn in desen Ogenblick kümmt
Hei mi vör as de Slang' ut den Paradisgorn.« – »Fru«, seggt Fridrich,
»jedwerein möt weiten, wat hei tau dauhn hett. Vör twei Johren führt ick för
Ratsherr Krügern tau Malchin mit Solt äwer'n Klaukowschen Kraug, un as ick min
Zech dor betahlen wull un en Achtgröschenstück up den Disch läd, sprung so'n
infame Spitzbauben-Schassür tau un grappst mi dat weg, un as ick mi dorwedder
läd, kemen sei sülwt drei äwer mi her un slogen mi dat Fell so mör, dat ick
dacht, ick süll an'n Lewen verzagen. De acht Gröschen heww ick mi wedder namen;
äwer de Släg' behollen sei noch tau gaud. Un hett des' Kirl dat ok nich dahn,
denn het't mäglich sin Brauder dahn oder sin Kamerad, un't bliwwt denn in de
Fründschaft. De acht Gröschen beholl ick.« Un dormit gung hei ut de Dör.

De oll Möller was wildeß in de Stuw' up un dal gahn un hadd sick den Kopp rewen
un sick in de Hor kratzt, hadd denn mal stillstahn un dat Geld anseihn, un as
Fridrich ut de Dör was, gung hei an sin Schapp un halt den Kalenner von Adlers
Erben in Rostock herut un kek dornah, wo hei all hunnertmal nah keken hadd, un
süfzt vör sick hen: »Ja, morgen ist dat.« – Sin Fru stunn mit den Rüggen an de
Stubenklock un slog einmal äwer't anner de Hän'n tausam un wunnerwarkt in'n
stillen. – »Ja«, seggt de Möller, »wenn wi't behollen, sünd wi ut all uns'
Not.« – »Ach Gott, Vatting!« seggt de Fru un kickt so verzagt tau em tau Höcht.
– »Un stahlen hett de Kirl dat«, seggt hei wider, »de sülwernen Lepel hewwen en
grotes Wapen, un wenn sick dat ok utfinnig maken let, wen de tauhürt hewwen, so
is dat Geld von allerlei Ort, un de enzeln Stücken warden woll knapp in de
richtige Tasch taurügg finnen.« – »Vatting«, seggt sin Fru, »du wagst den Hals,
wenn de Kirl nu klagt, dat ji't em namen hewwt.« – »De ward dat Mul woll
hollen, denn wenn de vertellen sall, wo hei tau dat Geld kamen is, denn warden
s' em ok grad nich sin Lewlang mit Rosinen un Mandelkarn fettmaken. – Un hewwen
wi't denn namen? – Dat Pird hewwen s' uns up den Sloß achter'n Wagen anbunnen,
dat Pird hett den Mantelsack Fridrichen gistern in den Stall rinne dragen, un
Fridrich hett en mi hüt morgen in de Stuw' rinne bröcht; wer seggt denn nu, dat
ick't namen heww?« Un dorbi fung hei an, de Geldstücken utenanner tau lesen, un
tellt sei in Reih un Glid. – »Je, hüren deiht't uns äwer nich«, seggt sin Fru.
– «Wenn hürt't denn?« fröggt de Möller. »Den Franzosen hürt't ok nich, un wenn
wi't em wedder gewen wullen, wo is hei?« – »Fridrich seggt jo: in'n Babenholt.«
– »So?« fröggt de Oll. »Meinst du, dat de bi dit Weder von 's Abends Klock acht
bet 's Morgens Klock nägen dor liggen ward? De ward lang sin Weg' gahn sin; un
wer het mi tau befehlen, dat ick achter em an karjolen un em sin Geld nahdragen
sall?« Dormit tellt hei wider, un de Fru set't sick dal un leggt de Hän'n in
den Schot, kickt vör sick hen un süfzt: »Du möst dat weiten.« – Fiken sitt up
de Bänk un weint sachten för sick hen.

De Möller tellt dat Geld tau En'n un kickt af un an so unsäker nah Fiken räwer,
un 't is denn ümmer, as wenn hei sick vertellen müßt. Endlich is hei dormit
farig un stemmt de beiden Hän'n vör sick up den Disch un kickt dat Geld noch
mal äwer un seggt: »Wenn ick dat Drüttelgeld un dat Gold tau preußschen Krant
reken, denn sünd't äwer säbenhunnert Daler. Nu sünd wi ut all uns' Not.« – Dunn
steiht Fiken up un drögt sick de Tranen af, un ehr Gesicht is ganz witt un
ruhig, un sei seggt still för sick hen: »Uns' Not geiht nu irst an.« – »Fiken,
red nich so«, seggt ehr Vader un kickt bi Sid weg. – »Von nu an«, seggt sei,
»eten wi ungesegent Brod un slapen ungesegenten Slap, un du kannst dat Geld
vergrawen un vergröwwst dinen ihrlichen Namen mit.« – »Von Vergrawen is kein
Red«', seggt de Möller. »Ne, ick betahl ihrlich min Schulden dormit.« –
»Ihrlich, Vatting? Un wenn't ok all so wir, as't nich is, ward de oll Herr
Amtshauptmann nich fragen, mit wat för Geld du den Juden betahlt hest, un
warden de Franzosen nich fragen, woher du dat Pird hest, un wer steiht di
dorför, dat Fridrich reinen Mund höllt?« – De Oll makt en Gesicht, halw
verdutzt un halw argerlich, un wull eben losbullern, as de Minsch deiht, wenn
en anner em up 'ne Dummheit oder 'ne Unredlichkeit bedröppt. Hei will sick denn
binnen dat Gewissen wegresonnieren, as de Kinner dauhn, wenn sei in'n Düstern
singen un fläuten, üm sick dat Späuk von'n Liw' tau hollen.

Äwer Fiken let dat dortau nich kamen, sei smet sick hastig an ehren Vader ran,
slog de Arm üm em, kek em so wiß in de Ogen un rep: »Vatting! Vatting! drag dat
Geld up't Amt, giww dat den ollen Amtshauptmann, hei hett seggt, hei will di
dat gedenken, hei ward di dit ok gedenken. – Wo oft hest du mi vertellt von
dinen ollen Vader, wo oft hest du mi seggt von din Moder, wo sei sick mit
Spinnen hett ihrlich dörchhulpen bet an ehr En'n; wo oft hest du mi vertellt,
wo du up din Wannerschaft den annern Handwarksburßen sinen Geldbüdel funnen un
wo du em den wedder gewen hest, wo de Minsch sick freut hett un wo di tau Maud'
west is!« – »Dat was jo ok ganz wat anners«, seggt de Möller, »ick wüßt jo, wen
dat Geld hürt, un hir weit ick't nich un heww't jo ok nich stahlen un namen.
Ick heww en gaud Gewissen.«

Mit einmal springt de Möllerfru von ehren Staul tau Höcht un röppt: »Herre
Jesus! dor geiht en fremden Minsch an't Finster vörbi un kümmt nah de Dör rin!«
– »Holl de Dör tau!« röppt de Möller un springt kort herüm nah dat Geld, stött
an den Disch, un weck Stapel fallen üm, un dat Geld tründelt in de Stuw' rin. –
»Is dat jug gaud Gewissen?« fröggt Fiken un kickt ehren Vader un ehr Moder an
un seggt: »Mutting, lat de Dör los! Den Minschen schickt uns' Herrgott, de
bringt uns Segen in't Hus.« – De Möllerfru lett de Dör los un kickt still vör
sick dal; de Möller ward äwer un äwer rod un dreiht sick hastig üm un kickt ut
dat Finster.

Buten kloppt dat. »Herein!« röppt Fiken; un rin kümmt en jungen schiren Kirl
von so'n Johrener twintig un noch en por un kickt sick so en beten niglich üm,
as einer tau dauhn pleggt, de all lang' girn hadd weiten müggt, woans dat woll
bi de un de Lüd' utseg, un makt en anstännigen Diner mit ein lütt En'n von
Kratzfaut un seggt: »Gun Morrn!« – »Schön Dank!« seggt Fiken; de Möller rögt
sick nich, un de Fru bückt sick dal un sammelt de Dalers up, de in de Stuw'
follen sünd. As de beiden Ollen em nich »schön Dank!« beiden un hei dat Geld up
den Disch gewohr ward, seggt de jung' Minsch: »Nich för ungaud! Ick kam Sei hir
woll nich tau Paß?« – »O doch!« seggt Fiken un set't en Staul an den Aben
taurecht. »Setten S' sick en beten. Vatting is glik mit sin Angelegenheiten
prat.« – »Ja, glik!« seggt de Möller un ritt dat Finster up un röppt: .
»Fridrich! Schirr de Mähren an den lütten Wagen un binn dat Franzosenpird
achter an; wi führen tau Amt.« Makt dat Finster tau, dreiht sick üm un seggt
tau Mutter un Fiken: »So! mit de Sak sünd wi dörch. Nu packt den Kram hir
tausam in den Mantelsack, un Fridrich kann em nahsten ruppe smiten.« Geiht up
den Frömden tau, reckt em de Hand hen un seggt: »Willkam ok!« – »Möller Voß«,
seggt de jung' Minsch, giwwt em de Hand un steiht von den Staul up, »laten S'
sick nich stüren in Ehr Geschäften, min Sak hett Tid, un wenn ick ok in 'ne
besondere Angelegenheit kamen bün, so hett de doch kein Il, un de Hauptsak is
doch dorbi: ick wull min Fründschaft doch mal begrüßen.« – »Fründschaft?«
fröggt de Möller un kickt em ungewiß an. – »Ja«, seggt de anner, »denn ick bün
Jochen Vossen sin Sähn un Ehr Annerbäulkenkind«, un as de Oll nicks seggt un
sin Hand t'rügg tüht, set't hei noch tau: »Un vör virteihn Dag' hewwen sei mi
münnig spraken, un dunn dacht ick so bi mi: Swestern un Bräuder hest du nich un
ok kein Fründschaft hir in de Gegend, sallst mal in't Stemhäger Amt führen un
dor mal nahseihn, wat sei dor noch woll wat von Jochen Vossen sinen Sähn weiten
willen.« Un dormit geiht hei up de Möllerfru tau un giwwt ehr de Hand un Fiken
ok, un as de Möller noch ümmer so ebendrächtig dor steiht un utsüht, as hadden
em de Müs' de Botter von't Brod namen, seggt hei: »Vedder, Sei liggt uns'
Prinzeß in den Sinn, laten S' den, wi känen bi alldem gaude Frün'n sin.« – »So?
« seggt de Möller, »un hest di vör de Lüd' beräuhmt, du willst mi rutsmiten ut
de Borchertsche Wirtschaft?« – »Wat Lüd'?« fröggt Hinrich Voß. »De Lüd' reden.
Wat kann ick dorför? – Min Vader hett den Strid anfungen un glöwt ok, hei hadd
recht, un min Vörmund hett en wider fuchten, un ick heww taukeken. Äwer dat
will ick ehrlich bekennen, en schön Stück Geld hett hei mi all ut de Fingern
reten, un wenn wi uns einigen kün'n, an mi süll't nich fehlen.« – »Du willst up
den Busch kloppen; dit Stück hett di din Avkat raden.« – »Ick rad mi sülwst,
Vedder«, seggt de jung' Mann un langt nah sinen Haut, »denn wenn ick noch lang'
up de Avkaten ehren Rat hüren will, künn mi't Water knapp warden, un min Mähl
künn still stahn. Bi Sei frilich is dat wat anners. Wer sin Fellisen so spicken
kann, de kann noch lang' braden, ihr hei anbrennt«, un wis't up den Mantelsack,
den Mutter un Fiken grad vull packt hadden. – »Dat gellt di en Quark an!«
begährt de Möller up un dreiht sick hastig üm, ganz brun in't Gesicht. »Dat
Geld – dat Geld, dat hürt mi nich.« Fiken geiht nah ehren Vader ran un strakt
em un seggt: »Vatting, dat was jo nich bös meint.« – »Ne«, seggt Hinrich, »ick
bün in'n Gauden kamen un will ok in'n Gauden gahn. Min Fuhrwark steiht buten
vör de Hofstäd anbunnen, un bet dorhen sünd dat man en por Schritt.« – »Holt!«
seggt Fiken, »Vedder Hinrich, nich so hastig! Uns' Vader hett vörmorrn sinen
Kopp vull von 'ne Sak, de besorgt warden möt. Dat würd em arg verdreiten, wenn
Sei in Unfreden von em gahn wiren.« – »Fiken«, seggt de oll Möller un dreiht
sick üm un küßt sin Dochter up de Stirn, »du hest hüt morrn all tweimal recht
hatt, un ich tweimal unrecht; du büst min leiw' Kind«, un reckt den jungen Mann
de Hand hen. »Un, Hinrich, dat sall keiner von mi seggen, dat ick Jochen Vossen
sinen Sähn mit harte Würd' ut minen Hus' drewen heww. – Du wullst hir gahn ahn
Natt un Drög? Ne, min Sähn, du bliwwst mi hir, bet ick wedder kam, denn ick möt
tau Amt in 'ne notwennige Sak. – Süh, Fridrich höllt all. Na, adjüs, min Sähn,
un wenn du't mit dat Einigen ihrlich meint hest, denn kann dor wat ut warden. –
Adjüs, Mutter, adjüs, Fiken!« Somit geiht hei rut un stiggt up den Wagen.

Dat föfte Kapittel

Wo Fridrich den Möller den preußschen Spruch »suum cuique« äwersetten deiht un
achter den Schassür up de wille Gaus'jagd geiht, un wo den Möller klor ward,
dat hei sick in en Immenswarm dalset't hett.

»Möller«, seggt Fridrich, as sei ut dat Gehöft sünd un in den deipen Weg kamen,
»hewwen Sei all mal 'ne olle Fru seihn, wenn s' en Pott intwei smeten hett un
paßt denn de Stücken an enanner un seggt: So het't seten?« – »Worüm meinst du?«
fröggt oll Voß. – »Oh, ick mein man«, seggt Fridrich un swept so verluren mit
de Pitsch äwer de Mähren, as wir't in de Fleigentid. De Möller sitt in
Gedanken. – Nah 'ne Wil fröggt Fridrich wedder: »Möller, hewwen S' mal en
Jungen seihn, den de Sparling ut de Hand flagen is un de denn in de leddig Hand
herinkickt un seggt: Oh?« – »Worüm meinst du?« fröggt de Möller, un Fridrich
seggt: »Oh, ick mein man.« – De Möller sitt wedder still dor, lett sick
allerlei dörch den Kopp gahn un set't grad en schönes Regeldetri-Exempel in den
Kopp tausam: wat woll üm Ostern ut de Schepel Roggen kosten würd, wenn hei
morgen den Juden dat Geld nich gew, un kamm dorbi sihr in de Brüch. – Sei
führen un führen; endlich dreiht sick Fridrich so halw up den Sack rüm un
fröggt: »Möller, kennen Sei dat Sprückwurt woll: Geit kein smutzig Water ut,
ihr du rein wedder hest?« – Den Möller fung dat nu an tau argern, un as hei
sick so'n Tidlang bedacht hadd, wat Fridrichen sin Fragen woll eigentlich
bedüden süllen, smet hei de Unnerlipp tau Höcht un säd: »Wo, dit sälen jo woll
Spitzen sin?« – »Spitzen?« frog Fridrich wedder. »Bewohr uns! – Ick mein man. –
Äwer ick weit noch en anner Sprückwurt, dat heit: Wat einer hett, dat hett 'e;
un wi Preußen hewwen en Adler in't Wapen, un dor steiht en latinschen Vers
unner, de hürt sick binah an, as wenn ein en Farken in den Start knippt, un wat
uns' Feldwebel bi de Kumpani was, was en weglopen Student un verstunn den Vers
un äwerset't en: Holl wiß, wat du hest, un nimm, wat du krigen kannst. De
Spruch is up Fläg' tau bruken, vör allen in Krigstiden. – Prrr öh!« säd hei un
dreiht sick wedder rüm up den Sack. »Möller Voß, verflucht sall de Schilling
sin, den ick in minen Lewen minen Mitkollegen stahlen un namen heww, un
verflucht sall dat Kurn Hawern oder Roggen sin, wat ick minen Brodherrn
veruntrut heww; äwer in'n Krig is dat anners: de Türk un de Franzos' is de
Riksfind, un en Riksfind is üm kein Hor beter as de Erzfind, un uns' Herr Gott
lacht äwer't ganze Gesicht, wenn einer den Düwel orndlich eins up de Likdürn
pedd't. Wo säd de oll Hauptmann von Restörp? ›Dem Feinde muß in jeder Weise
Abbruch geschehn.‹ – Möller Voß« – un hei wis't up den Mantelsack – »dit wir
denn nu woll so'n Abbruch.« – »Lat dat!« seggt de Möller kortweg, »de Sak is
afmakt, ick will nicks mit de Geschicht tau dauhn hewwen, ick bring dat Geld
tau Amt, un ick wull, ick künn den Franzosen mit henbringen; Fiken meint ok,
dat künn en slimm Stück warden.« – »Mi nich tauwedder«, seggt Fridrich. »Jüh!«
– un klappt de Mähren an – »Weck hüren up Mannslüd' un weck up Frugenslüd'; ick
bün nich sihr för de Frugenslüd' ehren Rat.« – »Ick süs ok nich«, seggt de
Möller.

Sei führen nu sachten wider, un Fridrich fröggt nah 'ne Wil: »Möller, wat was
dat för en schiren Kirl, de hüt morgen in de Mähl rin gung?« – »Dat was Jochen
Vossen sin Sähn, mit den ick den Prinzeß heww. Geföllt hei di?« – »Ick heww en
blot von achter seihn. Ih, ja; 't giwwt en Granedier.« – »Hei seggt jo, hei
will sick mit mi vergliken.« – »Denn geföllt hei mi all en ganz Deil beter. En
magern Verglik is beter as en fetten Prozeß.« – »Hei will up mi täuwen, bet ick
wedder kam.« – »So?« fröggt Fridrich un dreiht sick wedder so halw üm un seggt:
»Möller, weiten S' wat, hei süll sick leiwer mit uns' Fiken vergliken, dat wir
dat Best.« – »Wo meinst du dat?« fröggt de Möller. – »Ick mein man«, seggt
Fridrich, un as hei sick wedder ümdreiht hett, bögt hei sick vöräwer un kickt
scharp den Weg langs, giwwt den Möller de Lin in de Hand, springt von den
Wagen, binnt dat Schassürpird hinnen von dat Krett los, un ihr de Möller noch
recht weit, wat los warden sall, is hei mit de Mähr in den groten Kölpiner
Scheidelgraben rinne, bögt üm 'ne Eck un binnt dat Kretur an'n Dornbusch in den
Graben an, dat de Möller nicks von em seihn kann. »Wat hest du?« fröggt de
Möller, as hei wedder kümmt. – »Wat ick heww? – Ick heww nicks Gaud's seihn.
Dor hinnen up den Stemhäger Stadtfelln kamen twei an tau riden, un as de Sünn
so'n beten hervör kek, blitzt dat so; dat sünd Franzosen, un wenn de hir en
Schassürpird mit Sadel un Tom drapen hadden, de würden nich slicht mit uns redt
hewwen.« – »Wohr ist's«, seggt de Möller.

So kamen sei nah't Stemhäger Babenholt ran, un Fridrich wis't mit de Pitsch nah
de Bäuk, wo noch dat Stroh liggt, un seggt: »Dor heww ick en henleggt.« – »Wenn
hei doch noch dor leg!« seggt Möller Voß. – »Nich tau verlangen, Möller! Denn
dat hett dese Nacht Bindfaden regent, un in dese Johrstid höllt so'ne Bäuk nich
recht dicht.« – »Wohr is't«, seggt de Möller, un as sei dor noch dräwer
judizieren, kamen twei Franzosen an tau riden un fragen in ehre Wis' nah de
Gielowsch Mähl, denn hir was en Krüzweg, un ihr de Möller noch antworten kann,
wis't ehr Fridrich rechts af nah'n Kummerowschen Holt rin, un as sei fragen: wo
wid noch?, seggt hei: »'ne lütt liöh«; un de Franzosen riden af.

»Wo? Plagt hei di, oder ritt hei di?« fröggt de Möller un schüddelt mit den
Kopp: »Wenn de so wider riden, denn känen sei ehr Lewlang de Gielowsch Mähl mit
den Start ankiken. – Äwer wotau dat?« – »Möller«, seggt Fridrich, » de Ort
dröggt einen nicks in't Hus, un ick heww kein Lust, alle Morgen taum irsten
Frühstück korten, upgewarmten Kohl tau eten.« – »Wo meinst du dat?« fröggt de
Möller. – »Oh, ick mein man. – Seihn S', Möller, wer weit, ob de beiden, wenn
sei nah de Mähl kamen wiren, sick nich in uns' Stin verleiwt hadden. Un't künn
jo ok mäglich sin, dat sei ehr nah den Kauhstall nahgahn wiren un dat ehr dat
in den Stall en beten beengt vorkamen wir un hadden uns' beiden letzten
Melkkäuh rute ledd't; un wenn sei s' denn buten hatt hadden, hadden sei s'
villicht in Gedanken vör sick hen drewen, un denn wir't mit de Melksupp des
Morgens vörbi west, un de gräun Kohl wir an de Reih kamen, un ick mag den Kohl
nich.« – »Mäglich wir dat«, säd de Möller. – »Mäglich is't ok, dat dat nich de
Käuh gellt«, seggt Fridrich. »Dit sünd en por von ehr Armeeschandoren, de
säuken woll wat anners, un ick glöw, dat is en Glück von Gott, dat wi rut ut de
Mähl sünd, denn – Möller, Möller, passen S' up! – sei säuken den Franzosen oder
ok Sei sülwst. Wer weit, wat in Stemhagen passiert is! Dor kann wat ruchbor
worden sin, un wer weit, ob Fiken nich recht hatt hett. Nu wull ick sülwst, wi
hadden den Franzosen.« – »Dat segg ik!« röppt de Möller, »dat segg ick!« –
»Hm«, seggt Fridrich, »legen hett hei hir, un upstahn is hei, un hir is hei
hendalen gahn; dit sünd sin Spor in den deipen Leihm, un kiken S', hei hett dat
Stroh noch en En'n lang mit slept, un nah Gülzow is hei hentaugahn. Nu will ick
Sei dat Pird halen, un Sei führen tau Amt un liwern Pird un Mantelsack af, un
ick gah achter den Franzosen her un grip em.«

Geseggt, gedahn. Dat Pird ward anbun'n, un Fridrich geiht dörch dat Babenholt
nah Gülzow tau un seggt tau sick: »Dümurrjöh! Ick heww den ollen Möller schön
wat anrührt, un uns' Fiken is doch 'ne lütte hellsche Dirn, un wenn de Franzos'
noch twischen hir un Gripswold tau finnen is, her sall hei!«

De Möller satt up den Wagen un führt nah Stemhagen tau, un hei kratzt sick den
Kopp un wunnerwarkt, un allerlei gung em mit Grundis. »Herr du meines Lewens«,
säd hei, »wenn min lütt Fiken nich west wir, ick set jo woll all in Block un in
Isen, un rut bün ick noch lang' nich, denn der Deuwel geiht nu irst los, un
regen deiht't nu ok all, un dat nich slicht.«

So kümmt hei mang de Stemhäger Schüns, un de irst, de em upstött, is Bäcker
Witt; de höllt mit en Strohwagen vör sin Schün un seggt: »Gun Morgen, Gevatter.
Wo Dunner? Wo kümmst du tau 'n Franzosenpird?« – »Je, dat segg man mal!« seggt
Möller Voß un vertellt em de Sak ganz in'n korten. »Dat's en slimm Stück«,
seggt Bäcker Witt, »denn de ganze Stadt liggt vull Franzosen, un dat Pird
kannst du nich dörchbringen, ahn dat sei't künnig warden; ick rad di, stell't
hir in min leddig Schünfack.«

Na, dat geschüht, un oll Bäcker Witt treckt sinen krummen missingschen Horkamm
von vör nah achter dörch dat grise Hor, schüddelt den Kopp un seggt: »Vadder,
du hest di dor in 'ne Sak inlaten, wo du vel Ungelegenheiten von hewwen kannst;
un up den Sloß schint mi dat all gor nich richtig tau sin, denn de Herr
Amtshauptmann hett sick hüt morgen sin Herrenbrod tau'n Koffe all Klock acht
halen laten staats süs Klock elben; un Fritz Sahlmann seggt, Mamsell Westphalen
wir feldflüchtig worden, kein Minsch wüßt, wo sei staben un flagen wir; un dat
de Uhrkenmaker in't Börgergehursam smeten is, heww ick sülwst seihn, un de Lüd'
reden jo von Standrecht un von Dodscheiten.« – »Gott sall mi bewahren!« röppt
de oll Möller, »in wat för'n Immenswarm heww ick mi dalset't! Äwer dat helpt
nich, den Mantelsack möt ick den ollen Herrn up't Sloß bringen. Un, Vadder, ick
ward üm de Stadt rüm führen bet nah de gräun Purt von den Sloßgorn, un dor ward
ich min Mähren anbin'n, gah mi nah un bring dat Fuhrwark in Säkerheit, un sülln
sei mi in den Presong bringen, denn führ rut nah de Mähl un bring min Fru un
Fiken dat mit Gelimplichkeit bi, un segg den jungen Minschen, den du dor drapen
wardst, hei süll't sinen Vedder tau Gefallen dauhn un süll up Mähl un
Wirtschaft passen un de Frugenslüd' nich verlaten.« – Bäcker Witt verspreckt em
dat, un hei führt üm den Sloßgorn rüm, binnt dat Fuhrwark an un will den
Mantelsack up't Sloß dragen, dunn jagt oll Pächter Roggenbomen sin Kutscher,
Jehann Brümmer, dörch de Purt un klappt achter de vir Hellbrunen, dat sei
hinnen utslahn un em den Dreck in de Ogen smiten, un röppt: »Beter mi wat in't
Gesicht as jug Strimen up't Fell!« – Achter drin kümmt oll Zanner ut Gülzow mit
sin beiden Gelen un seggt: »Na, dat fehlt noch! Schinnerban'n!« un jöggt in'n
G'lopp äwer'n Amtsbrink. »Ja«, seggt oll Ackersmann Adler ut Stemhagen, hett
sick en Sack äwer de Schullern namen – denn dat wiren de dunnmaligen Regenröck
– un stangelt sin oll swart Sadelmähr in de Ribben rüm, »Kanonenführen? Nich
wohr, Ollsch, dat wir en Geschäft för uns? – Ne, ick bring jug in't Stemhäger
Stadtholt un binn jug in de Sandkuhl an. 't is ganz egal: tau freten hewwt ji
tau Hus ok nicks; äwer regen deiht't verfluchten.« – Un as de Möller in den
Goren kümmt, dunn tockt un hurrickt dat allens dor mit de Gespannen rümme
achter de Büsche un achter den Wall, un jeder will sin Mähren in Säkerheit
bringen. – »Möller Voß«, seggt Schult Besserdichen sin Sähn ut Gülzow, »bring
Hei sin Mähren bi Sid! Wat jichtens en beten klauk is, makt sick den schönen
Regen tau Nutz, denn de Franzosen sünd unner Dack un Fack krapen.« De oll
Möller geiht äwer stramm wider un dröggt sinen Mantelsack up't Sloß.

Dat söste Kapittel

Wat Mamsell Westphalen för 'ne Ansicht von ehr Bedd kreg, un worüm sei sick von
Korlin en por in't G'nick gewen let. Worüm Fritz Sahlmann den Herrn
Amtshauptmann sin Pipen intwei smet un de französche Oberst binah den Degen
treckt hadd.

Wenn einer 'ne Geschieht richtig vertellen will, denn möt hei 't grad so maken
as de Häkers un de Pläugers, wenn s' en Acker bestellen, hei möt ümmer gradut
haken, allens mitnemen un kein Balken stahn laten. Äwer wenn hei dit ok all
befolgt, so bliwwt doch hir un dor en En'n liggen, un hei möt taurügg trecken
un hir en Kiel utspitzen un dor 'ne Ahnwenning nahhalen. So geiht mi dat denn
nu ok, ick möt en Strämel taurügg trecken un möt Herr Droin un Mamsell
Westphalen ehr En'n heranholen, dormit ick wedder in eine Flucht weghaken kann.

Den sülwigen Morgen, as de Möller mit de Koppweihdag' in sin Stäwelschächt rin
kek, treckt sick Mamsell Westphalen vullstännig an, denn sei was sihr
ordentlich, un as sei ehr Mützenwark upsetten wull, dücht ehr dat nich mihr in
den richtigen Verfat tau sin, denn sei was sihr rendlich; sei gang also nah ehr
Stuw' un wull sick 'ne reine Mütz halen, kloppt äwer irst an un frog: »Herr
Droi, sünd Sei ok in Ehren vullstännigen Habit?« – »Wui«, säd de Uhrkenmaker. –
Sei makt de Stuwendör up – Gott in den hogen Himmel! wo sach dat dor ut! So wat
hadd sei noch mindag' nich seihn, denn in de Nacht was sei man bet up den Gang
kamen un hadd kein Og in ehr Stuw' smeten. De ganze Himmel was dalbraken, un
dwars vör de Stuwendör lagg ein von de Franzosen in de witten Wulkengardinen un
rokt ut 'ne irden Pip, den schönen witt- und rodstripigen Pähl unner'n Kopp; de
anner satt in ehren Lehnstaul un hadd sick de Beinen mit ehren nigen
ghinghangenen Äwerrock taudeckt; Herr Droi satt up't Fauten'n von't Bedd, un
unner sin Borenmütz kek en Gesicht rut, dat redt von nicks anners as van Waddik
un Weihdag'. Wo sach dat in ehr lütt Stüwken ut! – Dat was ümmer ehr Stolz
west, ehr Putzkasten; hir hadd sei ümmer up ehr eigen Hand regiert, hir hadd
sei ümmer in purer Ordnung un Rendlichkeit seten, hadd allens eigenhändig
afwischt un afstöhmt. Keiner dürwt ehr hir wat anfaten un ümkatern, sülwst de
Fru Meistern nich: »Ne«, säd sei, »de Fru Meistern is recht gaud; äwer
sörredem, dat sei mi mal min Bernsteinkralen up de Ird fallen let, sörredem tru
ick ehr nich.« – Un nu! – Allens was ümreten un ümstellt, de Stuw' was blag von
Tobacksqualm, ehr Kledungsstücken wiren unner dat Rigel rutreten un legen bi
Herr Droin sin Obergewehr un den Franzosen sinen Pirdswanz, un ehr Bedd, ehr
schönes Bedd, stunn midden in de Stuw'. – Dat Bedd was ehr eigen; ehr Gevadder,
de Discher Reuß, de oll Reuß – nich de jung' – hadd ehr de Beddlad ut dat
sülwige Stück Holt makt, worut hei ehr ehr Sark hadd maken müßt, sei hadd dat
Gorn tau de Inlett sülwst spunnen; Meister Stahl hadd't wewt, »tämlich gaud«,
säd sei, »äwer jede Bahn twei Finger breid tau small, un dat is 'ne Dummheit,
denn ick bün en wat vullkamen Frugensminsch, un dat möt hei weiten.« De Feddern
hadd ehr de Fru Amtshauptmannen schenken wullt, sei hadd s' äwer nich annamen
un hadd s' ehr betahlt, »denn«, säd sei, »Fru Meistern, mine zeitliche un mine
ewige Rauh will ick mi verdeint hewwen, denn dat is min Stolz.« Un as nu dat
Bedd so wid farig was, dunn köfft sei sick twei Gäng' slohwitte Gardinen von
dow Hirschen un stek sei sick an dat Himmelgestell un stellt sick in de Stuw'
drei Schritt von af un nickt mit den Kopp un säd: »Fru Meistern, dat En'n krönt
dat Wark!« – Nu legen de Beddstücken in Unordnung herüm, un de Kron lagg up de
Ird.

Tauirst steiht sei as andunnert un kickt dörch den Tobacksqualm as de Vullmahn
dörch den Abenddak, dorup geiht sei en por Schritt up Herr Droin los, ehr
Gesicht ward so rod as de Bodden von den groten köppern Waschketel in ehr Käk,
ehr Nachtmütz bewert ehr up den Kopp vör Arger, äwer sei seggt nicks wider as:
»Wat is dit?« – Herr Droi stamert wat taurecht von dit un von dat, äwer sei
süht em scharp in't Gesicht un seggt: »Lägen, Herr Droi! Sei hewwen dese Nacht
lagen, Sei leigen ok hüt morrn. Ick heww Sei ut Barmherzigkeit min Slapstäd,
min eigen Bedd inrümt, un dit is min Dank!« – Dormit geiht sei an ehr Kommod un
halt sich 'ne reine Morgenmütz ut de Schuwlad' un will nu ut de Dör gahn, ahn
Herr Droin antauseihn, dunn süht sei äwer ehr schönes Unnerbedd ut de Beddlad
heruthängen, halw an de Ird; dat jammert ehr denn doch tau sihr, un sei will't
in de Höcht böhren, fött äwer unglückliche Wis' grad up dat natte Flag, wo dat
Water rin lopen was, un smitt dat Herr Droin an den Kopp un seggt: »Pfui! Ok
dat noch!« un segelt ut de Dör un lett von achter so priswürdig un ihrenfast,
as wenn de Unschuld up den Richtplatz führt ward.

De beiden Franzosen lachen un ßackerieren, sei äwer kihrt sick nich doran, un
as sei den Gang hendalen geiht, trett de französche Oberst mit sin Adjudanten
in vuller Uniform ut de blag' Stuw' un makt ehr 'ne höfliche Rewerenz. Frilich
is ehr gor nich sihr nah Höflichkeiten tau Maud'; äwer so as einer anfröggt,
möt hei jo doch ok Antwurt hewwen, un as de Mann is, möt em doch ok de Wust
brad't warden, sei dukert also wedder mit en Knix unner un seggt: »Gun Morrn,
Herr Oberst von Toll«, un will vöräwer. – De Oberst höllt sei äwer up un seggt:
»Erlauben Sei, ick möt den Herrn Amtshauptmann spreken. Wo is de woll tau
finnen?« – Mamsell Westphalen denkt, ehr sall de Slag rühren. »Wat wull'n Sei?«
fröggt sei ganz verdutzt. – De Franzos' bringt sin Gewarw noch mal an. – »Wo
wir dat woll mäglich!« seggt Mamsell Westphalen. » Unsern Herrn Amtshauptmann
willen Sei des Morgens halwig acht spreken?« Un as de Franzos' dorbi bliwwt,
seggt sei: »Herr Oberst von Toll, in mine Stuw' is mi dese Nacht dat Bäbelst
tau't Unnerst ümkihrt – leider Gotts möt ick mi dat gefallen laten äwer keiner
sall von mi seggen, dat ick de Hand dortau baben heww, dat de Weltordnung
ümkihrt warden sall. Un wenn dat ok kein christlich Slapen is mit den ollen
Herrn, so is hei doch Herr un kann slapen as en Herr un dauhn, wat em geföllt.
Kein König un kein Kaiser, un wenn uns' Herzog Fridrich Franz sülwen kem,
süllen mi dortau bewegen, mi in 'ne Rebelljon gegen dat hüsliche Herkamen
intaulaten.« – Denn würd hei dat sülwst dauhn, säd de Oberst, schow Mamsell
Westphalen höflich bi Sid un gung de Stufen nah baben rup. »Gott sall mi
bewohren!« säd de oll Dam, un ehr sackten de Hän'n an den Liw' hendal: »Ick
glöw, de Kirl deiht't!« Un as sei den Franzosen in den ollen Herrn sine Stuw'
rinne gahn hürt, seggt sei. »Hei deiht't!«, un as de Adjudant nah ehr Stuw' tau
Herr Droin geiht, seggt sei: »Scheiwbeinige Ekel, du fehlst noch!« un geiht in
de Käk un seggt tau de beiden Dirns: »Fik un Korlin, unsen Herrgott sin hütige
Dag fangt slimm an, un wenn dat so bibliwwt, denn ward hei dat sülwst am besten
weiten, womit dat hei en'n sall. – Morgen legg wi up de Bük, dor heww ick min
Grün'n tau; hüt geiht jeder von uns an sin Arbeit un deiht, as wenn nicks
passiert is.« Un dormit namm sei de Kaffemähl un dreiht un dreiht, un de
Kaffemähl, de rätert un rätert, un as sei de lütt Schuwlad' unnen utschüdden
wull, dunn was dor nicks in, denn sei hadd baben kein Bohnen upschüdd't.

Baben bi den ollen Herrn würd dat nu sihr lebendig, un sihr lud würd dor
spraken, un Fritz Sahlmann, de unverstännige Slüngel, de grad dorbi was, den
ollen Herrn sin irden Pipen tau stoppen, wull denn nu jo doch vertellen, wo't
baben hergüng, un stör't mit dat ganze Pipengedriw' in de Hand nah de Käkendör
rin, wo Fik grad ganz andächtig ehr Uhr an den Dörenpost leggt hadd, üm ok en
beten dorvon tau profentieren, un – bautz! fohrt hei gegen Fik, un – klacks!
liggt de ganze Pipenbescherung un klätert in de Käk rüm. Mamsell Westphalen ehr
Hand reckt sich äwerst nich äwer em, ehr Hän'n liggen in ehren Schot, un sei
seggt ganz sachtmäudig: »Ganz in de Ordnung! – Wenn allens unnergahn un
tausambreken sall, breckt so'n irden Pip woll am irsten, un wenn de Himmel
inföllt, fallen all de Sparlings dod. – Mi süll't gor nich wunnern, wenn nu wer
rin kem un smet all uns' puzzellanen Geschirr dörch de Finsterruten.«

De Strit baben würd luder, de Wurdwessel schallt von den Vörplatz her, ein de
oll Herr Amtshauptmann steg mit den Obersten de Stufen runner nah den Gang. De
oll Herr säd mit barsche, korte Würd': de anner süll dauhn, wat hei nich laten
künn, denn hei hadd jo de Macht. De Oberst säd: dat wüßt hei. Ihre hei äwerst
von de Macht Gebruk makt, wull hei irst unnersäuken, wo de Sak stünn, denn dat
künn nich anners sin: hir wiren Ding' vörgahn, de vertuscht warden süllen. –
Hei hadd nicks tau vertuschen, säd de Amtshauptmann. Wenn hir wat tau
vertuschen wir, denn hadden de Franzosen wat tau vertuschen; oder ob so'n
Hallunk, as de Schassür west wir, bi ehr in Ihren un Achtung stünn. Hei för sin
Part wüßt wider nicks, as dat de Kirl as en Röwer tau em kamen wir un as en
Swinhund sick bedragen hadd un dat sin Lüd' un de Uhrkenmaker Droz em seggt
hadden, de Gielowsch Möller hadd em up den Wagen un wull em mitnemen; denn
seihn hadd hei'n nich. – Woher denn äwer de Uhrkenmaker Droz in de französche
Uniform kem? frog de Oberst. Dat kümmert em nich, säd de oll Herr, un hei brukt
dor nich för uptaukamen, denn de Mann wir nich amtssässig. Hei hadd man hürt,
de Mann treckt männigmal tau sinen Vergnäugen de Uniform an. – Dat wiren
Utflücht, säd de Oberst. – Dunn brus't äwer de oll Herr up, un hei richt't sick
in sine ganze Läng' in de Höcht, hei kek den Franzosen mit so'n vörnehmen Blick
an un säd: »Utflücht sünd Swesterkinner von Lägen. Sei vergeten min Öller un
minen Stand!« – De Oberst ward heftiger un seggt: kort un gaud, de Sak wir em
unwohrschinlich. – »So?« fröggt de oll Herr, un unner sin grisen Ogenbranen
lücht dat rute mit en Blick vull Haß un Grull, as wenn ut 'ne düster Dunnerwulk
en Blitz äwer 'ne fründliche Landschaft fohrt, »dat schint Sei unwohrschinlich?
« un makt 'ne halwe Wenning un kickt den Obersten so äwer de Schuller an.
»Worüm süll sick en Franzos' nich tau sinen Vergnäugen 'ne französche Uniform
antrecken, wenn dorin so vele Dütsche tau ehren Vergnäugen rümme lopen?«

Füerrod gütt dat den Obersten äwer dat Gesicht – en korten Ogenblick –, blaß as
de Dod trett hei en por Schritt taurügg, grippt nah den Degen, un't was, as
wenn 'ne grugliche Gewaltdaht as en Späuk achter em stünn un em de Hand lenken
wull – ok man en korten Ogenblick. Hastig dreiht hei sick üm un gang mit
starken Schritten den Gang dal. Un Fik, de in de Käk dörch de Dörenritz allens
mit anseihn hadd, säd nahsten ümmer, so wat hadd sei in ehren Lewen nich seihn:
»Hei was jo en smucken Mann un hadd en fründlich Gesicht«, set't sei hentau,
»äwer, as hei den Gang so runner kamm, dunn weit ick nich, föll mi dat mit
einmal in, dat ick mal, as ick noch Gäus' häuden ded, midden in'n Sommer bi
hellen Sünnenschin en Küselwind erlewt heww, de in'n Handümdreihn von de schöne
Eik achter'n Preistergorn all de Telgen afbrök, dat allens dörchenanner flog,
un so flog dat ok äwer sin Gesicht.«

De Oberst dreiht sick wedder üm, gung up den Amtshauptmann los un säd kolt un
ruhig: sei spröken sick äwer den Punkt woll mal wider; sin Pflicht verlangt, de
Sak up den Grund tau kamen. – Worüm de Uhrkenmaker dese Nacht up den Sloß
slapen hadd? – »Hei hett hir nich slapen«, säd de oll Herr. – Ja, säd de
Oberst, hei hadd hir slapen, in de Stuw' hadd hei slapen – un wis't up Mamsell
Westphalen ehr Stuw'. – »Nich mäglich!« rep de oll Herr un erhöw de Stimm, as
wull hei vör aller Welt 'ne Unschuld vertreden, »dat is Mamsell Westphalen ehr
Stuw'. Dat olle Mäten is äwer twintig Johr in minen Hus', un de süll des Nachts
Mannslüd' bi sick beharbargen?« – »Korlin«, säd Mamsell Westphalen in de Käk,
»slah mi dreimal drist in dat G'nick, denn mi treden de Ahnmachten an, un
allens geiht mit mi rund!«

Indessen ritt de Oberst de Dör up, un dor süht denn de Herr Amtshauptmann den
Uhrkenmaker vör sick stahn, den währenddeß grad de Adjudant in't Gebett namen
hett, un de allens Mägliche vertellt hett, blot nich de Wohrheit, dat min Vader
em as Schugels gegen de Franzosen brukt hett, un de ok Stein un Bein sworen
hett, daß de Gielowsch Möller den Schassür mitnamen hett. – De oll Herr
Amtshauptmann verfirt sick dägern, as hei den Uhrkenmaker dor süht. »Dit is mi
unerklärlich!« röppt hei ut. – De Oberst lacht höhnschen vör sick hen un seggt:
hei hofft, dat süll nich lang' unerklärlich bliwen; redt dorup en par Würd'
heimlich mit den Adjudanten un verlangt de Slätel tau't Amtsgefängnis. – »De
gew ick nich rut för desen Gefangen«, seggt de Amtshauptmann, »denn de Mann
hett kein Recht an dat Amtsgefängnis, hei is en Börger, un hei hürt up't
Börgergehursam.« – Dat wir schön, seggt de Oberst, un so wir't em ok leiwer,
denn so wüßt hei doch, dat nich so licht Dörchstekerien passieren kün'n.

Herr Droi ward also in de Midd von en por Soldaten namen – denn mit de Wil
grimmelt dat all vull allerlei französch Volk up den Sloßhof – un würd nah't
Rathus transportiert. De Oberst gung ok; äwerst as hei in de Dör was, dreiht
bei sick üm un säd, wenn hei streng nah sin Pflicht güng, müßt hei den Herrn
Amtshauptmann ok arretieren laten, äwer wil hei en ollen Mann wir, un vör
allen, wil hei em persönlich hir so'n grausam bitter Wurd seggt hadd, wull hei
em in Freden laten, denn hei wull in dese Sak ok nich den entfirntesten Schin
up sick laden, as wull hei sick för dat Wurd räken; äwer dat säd hei em, süll
sin Gegenwärtigkeit oder de von Mamsell Westphalen in de Unnersäukung nödig
warden, denn künn hei't em nich schenken, un hei müßt för sick un Mamsell
Westphalen stahn. Dat säd de oll Herr ruhig un kolt tau, un de Oberst gung,
beordert äwer up de Städ' en por Schandoren nah de Gielowsch Mähl, wobi bei den
ollen Herrn scharp ankek.

De oll Herr gung irst up de Käk tau, un Fik verkröp sick all un buckt von ehr
Dörenritz t'rügg, den sei dacht, de Herr würd rinkamen, de äwer stunn mit
einmal still un dreiht sick üm un säd vör sick hen: »Wat säd de Kirl von de
Dörchstekeri un von Schin up sick laden? – Wat so'n französche Oberst blot
reden kann, kann de Amtshauptmann Wewer gaud dauhn: ick will ok nich den Schin
up mi laden, as hadd ick in den Sinn, Dörchstekeri tau driwen.« Un he gung in
sin Stuw'.

Dat säbente Kapittel

Wat min Unkel Hers' säd, un wat min Unkel Hers' was; un worüm Fritz Sahlmann
fläuten müßt.

As de Uhrkenmaker den Sloßbarg hendal bröcht ward, was jo denn nu natürlich
Fritz Sahlmann mitgahn, blot üm tau seihn, wo den Arrestanten de Sak kleden
würd un wat hei woll nich utrischen ded; doch dit letztere geschach nich. De
Tog gung langsam dal nah't Rathus, denn hei müßt sick mit Mäuh dörchwinnen
dörch allerlei Gespann un Fuhrwark, dat taum Transportieren von Gepäck un
Maroden un taum Vörspann von Kanonen ut de Dörper un de Stadt kummandiert was
un de nu up den Sloßhof un den Weg taum Sloß tausam drewen un mit Franzosen
ümstellt wiren, dat sei nich wedder schappieren süllen, denn dor wiren de ollen
Buren nu all hellschen klauk up. – De Uhrkenmaker gung gedüllig as en Lamm un
ok ganz ruhig mit sin beiden Wächters dörch den Hümpel, denn wenn hei sick ok
in de Irst hellschen verfirt hadd un wenn em de ganze Sak dese Nacht äwer ok
hellschen eklich un bedenklich was, so was hei doch während dat Verhür, wat de
Adjudant mit em anstellen ded, in 'ne Ort von Verfat kamen, de sick mit de
Redensort beteiken lett: »Red du man! Du kannst vel reden, ihre mi en Wurd
dorvon gefällt«, un sin Antwurten wiren hellschen sporsam utfollen. Un wenn hei
ok nich so'ne wille Krasch' in sick hadd, de up allens glik losgeiht, so was
hei doch all tau lang' in de Welt west un hadd all so oft in de Tint' seten,
dat bei nich glik verzagt. Hei let dat an sick kamen. »Wo dit woll ward?« säd
hei sülwst, as hei in de Rathusdör rinne schuppst würd.

»Fritz Sahlmann«, seggt Ratsherr Hers', as de Jung' wedder nah't Sloß ruppe
will, »wat heit dit?« – Fritz vertellt denn nu mit de grötste Wichtigkeit de
Geschicht von gistern, un wo Herr Droi in Mamsell Westphalen ehre Stuw' slapen
un allens kort slagen hadd un wo hei sülwst den Herrn Amtshauptmann sin Pipen
intwei smeten hadd – hei künn dor äwer nich vör, denn Fik wir schüllig doran –
un wo de Oberst den Herrn Amtshauptmann hadd dodstecken wollt un wo Mamsell
Westphalen in de Käk set as en Bild des Leidens; von den Isklumpen säd hei
äwerst nicks.

Nu was äwerst min Unkel, de Ratsherr Hers', en ungeheuren Patriot, wenn ok man
heimlich. Un dat hett sinen Grund. Denn, as hei mi nah langen Johren, as
Bonepart all dod was, tauflustern ded, hürt hei üm dese Tid tau den Tugendbund.
Un glöwen will ick em dat, denn wenn hei in Gesellschaft was, denn spelt hei
ümmer mit 'ne lange Uhrked von sihr helle Hor – un Tanten Hersen ehr wiren
swart – un wis't ümmer en gefährlich groten isern Fingerring, womit hei mal den
Vagebunden, den Slössergesellen Höpner, binah dodslagen hadd, as de sick in de
Gerichtsstuw' sihr unhöflich upführen ded. – »Fritz«, säd hei späder tau mi,
»dit helle Hor is von eine heldenmütige Jungfrau, de sick Anno drütteihn den
Kopp för't Vaderland hett scheren laten, un de isern Ring hett mi minen
gollenen kost. Red' äwer nich dorvon, ick mag dat nich.« Hei was also üm de
Tid, as dese Geschicht spelen ded, mit Recht sihr för Heimlichkeiten. Un
mäglich is't ok, dat sin Ort un Wis', allens in'n ganzen, ut en widen
Gesichtspunkt tau äwerslahn, mit sine heimliche Verbräuderung tausam hung, denn
wenn min Oll mit de nichtswürdigsten Plackerien un Schinnerien sick Nacht un
Dag afquälen müßt, dormit dat oll lütt dürftig Stadtwesen knapp noch tausam
hacken blew un nich ganz ut den Lim güng, denn let Ratsherr Hers' Kutusoffen
rechts marschieren un Czernitscheffen links un lawt Yorken un schüll up Bülown,
hei verstünn sin Sak nich, denn hei hadd sick nich up Berlin, hei hadd sick bet
rechts nah Stemhagen trecken un hadd Boneparten bet in de Flanken fohren müßt.
Kort, hei was so recht de Mann dortau, ut en Sünnenprust en Dunnerslag tau
maken: in jeden unschülligen französchen Kapperal sach hei den korsikanischen
Wüterich, un hadd de Stadtdeiner Luth an'n blagen Mandag bi 'ne
Gesellen-Slägeri en por Raps afkregen, denn hadd hei sick, as wir de Herzog von
Meckelnborg mit Mulschellen traktiert worden.

»Holl din Mul, Jung«', flustert Ratsherr Hers' sihr indringlich, »Willst du
jug' Dodsurtel hir up den öffentlichen Mark utschrigen? – För den Uhrkenmaker
sin Lewen gew ik keinen Gröschen, denn dat is gewiß, dat de Möller un sin
Fridrich den Schassür dodslagen hewwen...« – »De Möller nich«, föllt em Fritz
in de Red', »de Möller was gistern nicks as Bramwin un Barmherzigkeit.« – »Na,
denn sin Fridrich, dat's en Preuß. Weitst du, wat en Preuß is? Weitst du, wat
en Preuß tau bedüden hett? Weitst du...? Dumme Jung', wat kickst mi an? Meinst
du, dat ick di min Angelegenheiten up de Näs' binnen sall? – Doch, wat ick
seggen wull – den ollen Amtshauptmann warden sei nah Bäjonn in Frankrik
schicken, wo sei den Ivenacker Grafen sinen Schimmelhingst, den Herodoht, ok
henschickt hewwen, un Mamsell Westphalen – so vel as ick de französchen
Kriegsgesetze kennen dauh – ward woll einfach uphängt warden, un du, min Sähn,
för de Bestellung, de du utricht hest, wardst woll en ungeheuren Puckel vull
Släg' krigen.« – Fritz Sahlmann sach denn nu in 'ne trurige Taukunft un makt ok
en Gesicht dornah. »Herr Ratsherr, doch nich up den öffentlichen Mark?« frog
hei. – »Wo du grad geihst un steihst; dorüm heit dat jo Standrecht. Wenn äwer
de Sak in de richtige Hand namen ward, kann allens noch schön taurecht kamen. –
Kannst du swigen?« – Fritz Sahlmann säd, hei künn ganz utverschamten swigen. –
»Na, denn kumm mal her un stek de beiden Hän'n in de Hosentaschen un fläut mal.
– So! dat geiht all! – Un nu mak man so'n verluren Gesicht, as wir di gor nicks
weg, as du bi Sommertiden makst, wenn die in'n Sloßgoren Appel von de Böm
smittst un Mamsell Westphalen d'räwer taukümmt. – Richtig! Un nu mark di jedes
Wurd, wat ick di segg: nu geihst du mit dit Gesicht un mit desen schönen Schin
vull kindliche Unschuld dörch de Franzosen un de Buren dörch up dat Sloß in de
Käk un röppst Mamsell Westphalen allein in de Eck un seggst denn blot de beiden
Würd': Rettung naht!' Süll sei sick dormit nich taufreden gewen, denn kannst du
ehr in aller Gelimplichkeit seggen, wat ick von't Uphängen seggt heww, un süll
sei sick doräwer in etwas verfiren, denn seggst du ehr, sei süll noch lang'
nich verzagen, denn ick, de Ratsherr Hers', hadd de Sak in de Hand namen. Vör
allen süll sei äwerst glik de Käkendör afsluten un de Achterdör nah den Goren
hen, un sei un de beiden Dirns un du süllen jeder en Stück Dings in de Hand
nemen un keinen Franzosen rinne laten un süll'n sick wehren bet up den letzten
Mann, bet ick kam. Ick äwer ward glik dörch den Sloßgorn nah de Achterdör gahn
– will mi man irst en Mantel halen, denn dat regent all infam –, un min Parol
wir: ›Wohl, wohl!‹, un min Feldgeschri wir: ›York!‹ Ne, dat geiht nich, dat
versteiht sei nich. – Na, wat denn? 't is ganz egal – 't is ganz egal. – Na,
min Feldgeschri wir – wir – ›Sur Swinfleisch!‹ Dat versteiht sei. Wenn also
einer kem un röp dit Wurd, denn süll sei de Achterdör upmaken. – Hest allens
behollen?« – »Ja, Herr Ratsherr.« – »Na, denn gah! Un keiner, sülwst de
Amtshauptmann nich, erfohrt dorvon en Wurd!« – Fritz gung, un ok de Herr
Ratsherr.

Min Unkel Hers' hadd sick natürlich glik, as hei Ratsherr worden was, de blage
Ratsherrnuniform mit den roden un gollen Kragen maken laten, un wil hei en
groten, starken, statschen Mann was, treckt hei sei sihr girn an, wenn jichtens
Gelegenheit dortau was, taum Bispill wenn de Sprütten probiert würden oder wenn
an'n Maidag de Käuh in de Koppel kemen oder wenn Inquartierung kamm, üm sick in
den gehörigen Respekt tau setten. Wenn denn min Vader in sinen grisen Röckschen
achter den Gerichtsdisch sitten ded un schrew, dat em de Fingern knackten, gung
Ratsherr Hers' vör den Gerichtsdisch up un dal un besorgte de Würd un den
Glanz, wobi em dat denn sihr ketteln ded, wenn so'n Franzos' em mit »Monsieur
le maire« anredt! Minen Vader was dat ok nich entgegen, denn meistendeils gaww
dat bi dit Geschäft wat uttaubaden, un dat äwerlet hei denn mit den Glanz ok
den Herrn Ratsherrn, un hei äwernamm de Arbeit. So hadden sei sick dat richtig
indeilt, un wenn Ratsherr Susemihl sin swor Deil as Bisitzer bi 'n Gerichtsdag
ordentlich besorgte un Stadtdeiner Luth dat Lopen up de Strat un Stadtspreker
Dohmstreich nich dicker würd, as hei würklich was, dat hei noch af un an dörch
Feld un Holt gung un up 'ne weike Grawenburd sinen Middagsslap beschaffte, wenn
de Virtelslüd' af un an de Sprütten probierten un de Bullenangelegenheit
besorgten un Panner Hirsch de Jungs ut de Arwtpalen jog – denn wull ick mal
eins seihn, wo 'ne Stadt un 'ne Feldmark tau finnen wir, de so in'n Tog un up
den Damm was as min Vaderstadt Stemhagen! Un dat kamm all dorvon her, dat
Ratsherr Hers' girn sin Uniform dragen müggt.

Also, as min Unkel Hers' nu nah Hus gung – denn dat regent all piplings –,
söcht hei in sinen Klederschapp nah sinen grisen Mantel, un dorbi föll em sin
Uniform in de Hand, un hei dacht: »Süh, hüt is de Gelegenheit dornah, un wer
weit, sei kann mi mäglich in min Vörnemen nütten«, un treckt sei an un set't
sick ok den schönen Dreimaster up, den wi Jungs nahsten ümmer as Kahn up den
ollen Nahmaker sinen Dik hewwen swemmen laten. Na, tau dese Tid was hei noch in
sinen besten Verfat, un as de Herr Ratsherr ut de Husdör gung, slog hei den
Mantelkragen doräwer, dat de Haut nich natt würd, un min Unkel Hers' sach nu bi
heiligen Dag' ut as en französchen General bi Nacht, wenn hei de findlichen
Posten wohrschu't. »So!« säd hei, »un nu kennt mi ok kein Minsch!« Hei gang
äwer'n Mark un makt en lütten Ümweg äwer'n Buhof, wo Pächter Nahmaker ut dat
Eckfinster sine Mähren nahkek, de em de Franzosen ut den Stall treckt hadden.
»Gun Morrn, Herr Ratsherr!« säd de Pächter. »Min Herzing, wat is dit för 'ne
Tid!« – »Still!« säd min Unkel Hers' un gung wider. Achter de Buhofsschün
begegent em Dresler Swirdfeger: »Gun Morrn, Herr Ratsherr!« – »Hollen S' Ehr
Mul!« seggt min Unkel ärgerlich un geiht achter'n Sloßgorn rüm. – »Gun Morrn,
Herr Ratsherr!« seggt oll Spelmann Hartloffen sin Jung'. – Swabb! hett hei eins
mit de verwendte Hand an den Däts: »Dumme Jung! sühst du nich, dat ick nich
kundbor warden will?« Somit geiht hei in den Sloßgoren un argert sick un seggt:
»Dat weit de Düwel! 'ne öffentliche Stellung liggt ordentlich as en Fluch up
einen!«

Dat achte Kapittel

Worüm min Unkel Hers' mit Parol un Feldgeschri kümmt; worüm Mamsell Westphalen
nich in't Torfmur sitten will, un worüm de Herr Ratsherr up den Möller sinen
Wagen rup un ok wedder runnen kümmt.

Wildeß is Fritz Sahlmann mit dat vorgeschrewene Gesicht, de Hän'n in de Tasch
un mit Fläuten up't Sloß ruppe gahn, doch as hei in de Käk rin kümmt, vergett
hei alle Vörschriften un set't en Gesicht up, dat kunn ein verlangs bekiken un
verdwas bekiken, dat sach ümmer ut as Bileammen sin, as sin Esel an tau reden
fung, un stamert Mamsell Westphalen in't Uhr: »Rettung naht!« – »Jung'! Fritz
Sahlmann!« seggt Mamsell Westphalen, »wat is dit? wat sall dit? un wat bedüd't
dit?« – Fritz seggt denn nu, wat sei dauhn süllen, dat sei sick in de Käk bet
up den letzten Mann hollen süllen un keinen Franzosen rinne laten un dat
Ratsherr Hers' mit Parol un Feldgeschri kamen un't Kommando äwernehmen wull.
»Leiwer Gott!« seggt Mamsell Westphalen, »wat sall ick dauhn? Den Herrn
Amtshauptmann kann ick unner so'ne Ümstän'n nich unner de Ogen gahn, denn dat
litt min Schimp nich. Ick will mi also getrost den Herrn Ratsherrn in de Arm
smiten un sinen Rat folgen, un de ward richtig sin, woför wir hei süs Ratsherr.
– Fik un Korlin, nemt ji beiden de Achterdör, Fritz Sahlmann un ick nemen de
Käkendör, un nu paßt gaud up, dat ji dat Feldgeschri nich verfehlt.« – De Dören
würden afslaten, Fik namm en Bessen, Korlin 'ne Kohlhack, Fritz Sahlmann 'ne
Füllkell, un Mamsell Westphalen langt all nah 'ne Mäuserkül, let s' äwer liggen
un säd: »Gott sall mi bewahren, dat ick mit Murd un Dodslag min Schuld gröter
mak! Ne, ick weit en beter Middel«, ein halt en Aschkasten, sett em vör sick up
den Käkendisch, von wo ut sei de Achterdör un de Käkendör bestriken kunn, un
säd: »So, nu mit Gott! Nu lat s' man kamen! – Wer äwer von min Ort 'ne Salw
in't Gesicht kriggt, de sall sick de Ogen gaud wischen.«

Dat wohrt denn ok nich alltaulang', dunn röp ein vör de Achterdör: »Wohl, wohl!
«, un nah 'ne lütte Wil röp de sülwige Stimm halwlud dörch dat Slätellock: »Sur
Swinfleisch.« – »Dat is de Rechte«, seggt Mamsell Westphalen. »Korlin, mak
mannsbreid de Dör up, un wenn hei rin is, denn snapp glik wedder tau.« – Korlin
makt denn nu also de Dör en En'nlang up, un de Herr Ratsherr will sick dor
dörch drängen, dunn schüfft sick sin Mantelkragen taurügg, un sin Dreimaster un
rode Uniformskragen kümmt taum Vörschin. »Huch!« krischt Korlin up un klemmt
den Herrn Ratsherrn halw in de Dör fast, »en Franzosenkirl! En Franzosenkirl!«
– »Sur Swinfleisch!« röppt Ratsherr Hers', »hür' ji nich? Sur Swinfleisch!«
Äwer't kamm tau lat: Fik hadd em all mit ehren stuwen Bessen den Haut von den
Kopp un dat Fell von't Gesicht runnestrakt, un Mamsell Westphalen hadd em all
mit twei Hän'n vull Asch in de Ogen schaten.

Min Unkel Hers' stunn dor un pust un prust un snow un grappst mit de Hän'n vör
sick hen, as wenn einer Blindkauh spelt, Nacht vör sine Ogen un helle Wut in
sinen Harten. Sin ganzes Vörnemen was en Klackeierkauken worden, denn wat will
'ne Heimlichkeit seggen, ut de en Käkenspektakel ward, wat kann en wichtig
Gesicht utrichten, wenn't mit en stuwen Bessen bearbeit't is, un wo bliwwt alle
Glanz, wenn de Torfasch doräwer liggt as de Mehldau up 'ne Blaum.

De irste, de de Besinnung wedder kreg un gewohr würd, wen eigentlich dit allens
passiert was, was Fik; mit einen Satz was sei ut de Achterdör rin in den Regen.
Korlin folgt ehr nah un rep: »Beter en natt Johr von unsen Herrgott as von uns'
Mamsell!« – Fritz Sahlmann röp: »Herr Je, dat is de Herr Ratsherr!« – Mamsell
Westphalen stunn dor as Lots Wiw – man blot, dat sei vullstänniger was as de
Lotten – un kek up den Herrn Ratsherrn, as wir hei Sodom un Gomorrha, un röp
ganz swack: »Allbarmherziger! Wi wandeln all in Finsternis!« – »Sei hewwen gaud
reden«, prust min Unkel Hers' herut, » Sei känen doch kiken; äwer ick kann de
Ogen nich upmaken. – Water her!« – Nu gung denn dat Waschen los un dat Wischen
un dat Duren un dat Wunnern un dat Schellen un dat Begäuschen; äwer min Unkel
was tau arg un säd: för sinentwegen künnen all de Sloßmamsells uphängt warden,
hei würd sick woll häuden un sick mit Frugenslüd' in 'ne heimliche Verswörung
inlaten. – Mamsell Westphalen treckt de Schört an de Ogen un fung an tau rohren
un säd: »Herr Ratsherr, raden Sei mi; Vader un Moder heww ick nich mihr, den
Herrn Amtshauptmann kann ick in so'ne Umstän'n nich unner de Ogen treden; Sei
sünd min einzigste Trost.«

Min Unkel Hers' hadd en Hart un en gaudes Hart, min Unkel Hers' hadd en Sinn un
en weikmäudigen Sinn, un as em de Asch nich mihr in de Ogen fratt un as em
Mamsell Westphalen de Schrammen in sin Gesicht mit säuten Rohm insmert hadd,
dat sin leiwes rodes Antlitz utsach as en Poggenstaul, wo de Fleigen mit
dodmakt warden, säd hei fründlich: »Laten S' dat Weinen man sin, ick help Sei
taurecht: Sei möten feldflüchtig warden.« – »Feldflüchtig?« röp sei un kek ganz
verdutzt ehre Figur von baben bet unnen an. »Herr Ratsherr, ick feldflüchtig!«
un dacht dorbi an de Feldflüchters, de sei baben up den Duwenslag hadd, un wenn
ehr Umstän'n nich so bedräuwt west wiren, hadd sei binah lacht. – »Ja«, seggt
min Unkel. »Känen Sei bi desen Weg un Weder woll so'n Milener drei bet vir in
einer Tour marschieren? Denn Fuhrwark is nich tau krigen, is ok nich heimlich
naug.« – »Herr Ratsherr«, seggt Mamsell Westphalen, un dat Lachen vergung ehr
ganz un gor, »Seihn S' min Perßon an, ick bün wat vüllig bugt, un dat
Treppenstigen ward mi tau Tiden all wat sur.« – »Känen Sei denn riden?« – » Wat
seggen Sei?« – »Ick mein', ob Sei riden känen?« – Mamsell Westphalen stunn nu
up un set't de Hän'n in de Sid un säd: »Mit Schan'n will ick nich lewen. Wecker
Frugensminsch ritt? Ick heww man ein kennt in minen Lewen, un dat was en
Frölen, äwer de was ok dornah.« – Ratsherr Hers' stunn nu ok up un gung en
pormal in Gedanken in de Käk up un dal un frog endlich: »Trugen Sei sick dat
woll tau, dat Sei bi dese Witterung viruntwintig Stun'n in uns' städtisches
Torfmur in't Schülp steken känen?« – »Herr Ratsherr«, seggt Mamsell Westphalen
un grippt wedder nah de Schört un drögt sick de Ogen, »seihn S', ick bün nu in
de Föftigen un heww vörleden Harwst de grote Krankheit hatt...« – »Denn geiht
dat ok nich«, föllt ehr Ratsherr Hers' in de Red', »denn giwwt dat blot noch
twei Weg', einen nah baben un einen nah unnen. Flüchten möten Sei, entweder up
den Bähn oder in den Keller.« – »Herr Ratsherr«, röppt Fritz Sahlmann un krüppt
achtern Füerhird herut, »ick weit't.« – »Jung'«, seggt min Unkel, »büst du hir?
« – »Ja«, seggt Fritz ganz benau't. – »Denn is't wedder mit de ganze
Heimlichkeit nicks, denn wat drei weiten, weit de Welt.« – »Herr Ratsherr«,
seggt Fritz, »ick segg wohrhaftig in Gott nicks nah! Un, Mamselling, ick weit
en Flag. An den Rökerbähn is de ein Plank los un lett sick afbögen, un wenn Sei
sick en beten dünn maken, denn känen Sei sick dordörch bängen, un dor achter is
unner de Auken 'ne lütte Afsid, dor findt Sei kein Deuwel nich.« – »Entfahmte
Slüngel«, seggt Mamsell Westphalen un vergett all ehr Angst un Trübsal, »denn
büst du dat west, de mi ümmer de Mettwust von den Bähn stahlen hett, un, Herr
Ratsherr, ick heww ümmer de unschülligen Rotten in Verdacht hatt.« – Min Unkel
redd't nu Fritz Sahlmannen vör 'ne düchtige Dracht Släg' un seggt, dat wir nu
de höchste Tid un sei müßt flüchten un dit wir dat richtige Flag.

Sei flüchten nu all drei nah den Rökerbähn herup, un as Fritz Sahlmann de los'
Plank un de Gelegenheit dor achter wis't hett, seggt min Unkel Hers': »So,
Mamselling, nu setten Sei sick hir up den Rökerbähn, denn sitten möten Sei nu;
ick ward achter Sei tausluten, un wenn Sei hüren, dat wer hir vör an de Dör
kümmt, denn krupen Sei sachten dörch de Plank in de Afsid un nemen S' sick vör
Hausten un Prusten in acht.« – »Dat seggen Sei woll, Herr Ratsherr – in desen
Rok!« seggt sei. – »Dat will wi krigen!« seggt hei un stött de Luk up. – Sei
willen nu gahn, dunn seggt sei: »Fritz Sahlmann, min Sähn, verlat mi nich un
bring mi Orre, wo de Sak steiht.« – »Unner keinen Umstän'n«, seggt Ratsherr
Hers', »darf hei up den Bähn ruppe gahn, dat künn wer seihn, un denn is allens
verraden.« – »Laten S' man, Mamselling«, seggt Fritz, »ick ward dat woll
krigen«, un plinkt ehr listig tau. – Sei gahn, un Mamsell Westphalen sitt in
Truer unner ehr Specksiden un Schinken un Wust un seggt: »Wat helpt all de
leiwe Gottessegen, wenn ein in mine Johren up de Flucht is!«

As Unkel Hers' Mamsell Westphalen in den Drögen wüßt, gung hei wedder nah de
Käk hendalen un rems't Fritz Sahlmannen noch einmal recht düchtig mit en lütten
Handgriff an de Uhren dat Swigen in. In de Käk treckt hei sick den grisen
Kragen von sinen Mantäng wedder äwer den gestickten Rockskragen un den
Dreimaster un slek heimlich, as de Katt von den Duwenslag, ut de Achterdör.
Knapp hadd hei äwer sin Babengestell ut de Dör steken, dunn krischt un lacht
dor wat los, un Fik un Korlin, de glöwt hadden, de Luft wir nu wedder rein, un
in de Käk rinwullen, preschten utenein as en por wittbunt Duwen, wenn de Häwk
dor mang fohrt. – »Hollt jug Mul!« rep min Unkel Hers', »ick dauh jug nicks!« –
Doch wat hülp dat? De Buren, de noch mit ehr Pird in den Goren blewen wiren,
keken sick bi dat Krischen üm, un as sei achter sick den verpuppten französchen
Offzierer segen, wat äwer eigentlich min Unkel Hers' was, dunn bündelten sei
ut, all up de gräune Purt los, un 't wohrt nich lang', dunn was kein Hauf un
kein Klaw von Kanonenvörspann tau seihn. De Herr Ratsherr slog sick nu sidwarts
in de Büsch', un as hei so'n lütten verdeckten Katerstig entlang geiht, wer
kümmt an tau gahn? Oll Möller Voß mit sinen Mantelsack unner den Arm, »Gun
Morrn, Herr Ratsherr!« – »Dat weit doch der Deuwel!« seggt Ratsherr Hers'.
»Möller Voß, seihn Sei nich? Ick will jo nich kundbor warden.« – »Na, mi
verlangt dor ok nich nah«, seggt de Möller. »Äwer, Herr Ratsherr, Sei können mi
en Gefallen dauhn: an de gräun Purt heww ick min Fuhrwark anbunnen, bringen S'
mi dat in Säkerheit! Ick dauh Sei mal wedder en Gefallen; so drad de Bors in
den Mähldik biten deiht, lat ick Sei't weiten.« – »Will't besorgen«, seggt de
Herr Ratsherr un geiht nah de gräune Purt, un as hei den Möller sin Fuhrwark
dor finnt, binnt hei dat los, stiggt up den Wagen un will eben afkarjolen, dunn
trett em 'ne Parti Franzosen entgegen, vöran de Kanonenoberst sülwst, up den
sinen Befehl all dat Vörspann anordniert was un de nu vele sach, de nich dor
wiren, denn sei wiren so tämlich all utbrummt. Min Unkel Hers' würd denn nu
glik arretiert un von den Wagen reten, un as de Kanonenoberst sin Uniform sach
un hei ümmer röp: hei wir conseiller d'état – denn hei wüßt in den Ogenblick
keinen betern französchen Namen för en Stemhäger Ratsherrn tau finnen –, dunn
dachten de Franzosen, sei hadden en rechten Fats makt un hadden den Häupter von
dat Ganze. De Kanonenoberst verfluchte un verswur sick up dat unchristlichste
Französch: hei wull an em en Exempel statuwieren. Vir Mann müßten em in de Midd
nemen, un so würd min Unkel Hers', de in de schönste Heimlichkeit kamen was, en
gaud Wark tau stiften., taum apenboren Spektakel äwer'n Buhof in de Stadt
t'rügg ledd't, üm an sick sülwst en leges Stück tau erfohren.

As dit geschach, stunn dient dorbi oll Bäcker Witt achter'n groten
Kastannenbom, denn hei was ok kamen, den Möller sin Fuhrwark in Säkerheit tau
bringen. »Schaden kann dat den Herrn Ratsherrn nich«, säd hei tau sick, »hei
köfft sinen Stuten von Guhlen, worüm nich von mi? Na, hei möt sick sülwst
raden, un hei kann't ok, denn hei is sihr klauk; äwer dat unschüllige,
unvernünftige Veih kann't nich, dorför möt unserein sorgen«, un dormit steg hei
up den Wagen un führt sachten achter de Franzosen her nah sin Schün ein treckt
de Pird in't Fack.

Dat nägente Kapittel

Worüm de Herr Amtshauptmann in den Mark Aurel lesen müßt un sick dat Gesicht
nich waschen dürwt, un worüm em den Möller sin Fiken nich mihr tau quarig
dücht.

De oll Herr Amtshauptmann gung in sin Stuw' rümmer un argert sick, denn wenn
hei ok kein von de hastige Ort was, so was hei doch en ollen Mann, de dat
Kummandieren gewennt was un sin Moden för sick hadd, un nu süll hei sick
kummandieren laten un hadd des Morgens Klock acht upstahn müßt – wat gegen sin
Natur was –, un Koffe hadd hei ok nich kregen, un as hei sick tau sine
Vermünterung 'ne irden Pip in't Gesicht steken wull, wiren kein Pipen dor. Hei
klingelt einmal, Fritz Sahlmann kamm nich; hei klingelt tweimal, Fik kamm ok
nich. Hei treckt sin Snuwtobacksdos' ut de Tasch un namm de Pris' mit so'n
nahdenklichen Snäw, as einer deiht, de sick up allens mögliche Ungemak gefaßt
maken will, treckt de Lorjett ut de Tasch un kek in't Weder. Buten regent dat
Bindfaden, un in de hogen, nakten Telgen von de ollen Rüstern seten de Kreihn
so still un dukerig, as wiren ehr de Flüchten tausambackt, un leckten as oll
Bur Kugler, as hei mal 's Abends bet an de Hautkremp in den Dörpdik seten hadd.
»Ok kein Vergnäugen!« säd de oll Herr. »Äwer wo is up Stun'ns Vergnäugen in
dütschen Landen? Es ist doch eine sonderbare Sache mit der Weltregierung! Uns'
Herrgott lett dat tau, dat ein so'n Hundsvott de ganze Welt in Schaden bringt.
Dat is swor för'n Christenminschen intauseihn. Hohe herzogliche Kammer makt oft
männigmal Inrichtungen un Verordnungen, de kein Christ un Beamter begripen
kann, äwer hohe Domänenkammer is doch ok man so'n armen Sünner, den von Anfang
an bi alle hogen Eigenschaften de Dämlichkeit in de ein Slipp mit inknüppt is,
un dat weiten wi un finnen uns dorin, dat heit mit gelinden Arger un Verdruß.
Äwer hir, bi den christlichen Glowen an 'ne göttliche Weltregierung, den Nutzen
von den Hundsvott Bonepart intauseihn, dat is – dat is...« – Un hei namm sin
Slapmütz af un höll sei en Toll'ner drei äwer sinen Kopp. »Uns' Herrgott mag mi
de Sün'n vergewen! Ick heww gegen keinen Minschen en Haß hatt, gegen keinen
Minschen Findschaft, ok nich gegen hohe Kammer mit ehre ßackermentschen
Monitorien, äwer nu heww ick einen Haß«, un hei smet de Slapmütz up de Ird un
set't den Bein dorup, » nu heww ick einen, un ick will em ok behollen!«

Dit letztere müggt hei woll en beten lud raupen hewwen, denn sine leiwe Fru
kamm ganz ängstlich in de Dör rinne: »Wewer! Wewer! Wat is di? Hett Fritz
Sahlmann oder Fik...?« – »Ne, Neiting«, föll hei ehr in de Red un namm de
Slapmütz up, »de nich, blot Bonepart.« – »Gott in den Himmel«, röp sei, »all
wedder! Wat willst du di an den argern?« un gung an den Herrn Amtshauptmann sin
Bäukerschapp ranne un halt en Bauk rut. »Da, Wewer, les in din Bauk!« Dat was
nu dat Bauk von Mark Aurelen, dorut las de Herr Amtshauptmann, wenn hei in
Arger geraden was, ein Kapittel, un wenn't dull was, twei. Hei namm nu also ok
dat Bauk un las, un sine leiwe Fru bunn em den witten Purgiermantel üm un
strählt em dat gaude, grise Hor un wickelt em dat oll lütte vernimme Zöppken un
stöhmt em sacht un lising den weiken Puder äwer den Kopp; Mark Aurel ded ok dat
Sinige, un all de argerlichen Schrumpeln wiren weg von sine irnstfaste Stirn,
as de Fru Amtshauptmann mit dat lütte, sülwerne Putzmetz den Puder ut dat
Gesicht schrapte. – »Denn dat möt sei em ümmer afschrapen«, säd Fik, wenn sei
dorup tau reden kamm, »un waschen kann hei sick denn nich, wil dat em süs dat
Weitenmehl de Ogen tauklistern würd.«

»Neiting«, säd de Herr Amtshauptmann, as hei von Koppswegen in den Stand set't
was, »kik doch mal, wenn di dat paßt, in de Wirtschaft runner. Es ist doch eine
sonderbare Sache! Fik kümmt nich, Fritz Sahlmann kümmt nich; de gottverd... –
wull ick seggen – dat gottlose Franzosentüg hett jo woll dat ganze Hus ümkihrt.
– Ne, wat denn?«

De Fru Amtshauptmannen was 'ne lütte gaude Fru, en beten swäcklich von Person,
dorbi äwerst nich verdreitlich un ümmer parat, in Fründlichkeit de
Wunderlichkeiten von den ollen Herrn tau dragen. Sei hadden einen Sähn, ehren
Jochen, de was all in de Frömd', un so wiren de beiden ollen Lüd' in dat oll
grote Sloß allein up sick anwist un drögen in Tru un Ihrborkeit Leid un Lust
tausam, un wenn de Langewil sick bi ehr insliken wull, denn gaww dat Glück
ümmer, dat de Herr Amtshauptmann grad tau rechter Tid up en nigen wunderlichen
Infall verföll, un ut dat Hujahnen würd denn en rechten gesunnen Sünnenprust,
de de Leiw' wedder upfrischen ded, denn mit de Leiw' is dat as mit en Bom, je
mihr de Wind in de Kron un in de Bläder spält, desto faster smitt bei sin
Wörtel.

Na, dat de Herr Amtshauptmann von sine leiwe Fru hüt morrn verlangte, dat sei
sick mal nah de Wirtschaft ümseihn süll, was denn nu grad kein wunderliche
Infall, un dorüm pruste de Fru Amtshauptmannen ok nich glik los, obschonst dat
in unsere jitzige Tid männige wollertagene Fru woll dahn hadd. – Sei was grad
ehren Gang gahn, as oll Möller Voß mit dat Fellisen in de Dör kamm.

»Gun Morrn, Herr Amtshauptmann«, säd de Möller un makt sinen Diner, »mit
Verlöw!« un läd dat Fellisen up den Disch, »hir is't!« – »Wat is't?« frog de
oll Herr. – »Herr, wat weit ick? Ick weit wat, ick weit vel, ick weit gor
nicks: doch so vel weit ick, Spitzbauwenkram is't.« – »Möller Voß, wo kümmt Hei
tau Spitzbauwenkram?« – »Wo kümmt de Hund in de Koppel, Herr Amtshauptmann? Wo
kamm jen'n Mäten tau't Kind? – Ick weit blot, dat dit den Franzosen sin
Fellisen is un dat de Düwel mi den Franzosen gistern abend up den Wagen un min
Fridrich em nahsten wedder runne smeten hett.« Un nu vertellte de Möller de
ganze Geschicht.

De oll Herr gung wildeß in de Stuw' up un dal un brummte wat von »übele Sache!«
in den Bort un stunn denn wedder vör den Möller still un kek em fast in de
Ogen, un as de Möller tau En'n was, säd bei: »Na, Möller Voß, dat is denn nu
äwer doch gewiß, dat de Franzos' noch lewt?« – »Je, Herr Amtshauptmann, wat
weit ick? – Seihn S', ick mak minen Reknungsäwerslag so: kolt was dat de Nacht
för dese Johrstid grad nich; äwer regent hett dat de ganze Nacht, un wenn wi
beiden, Herr Amtshauptmann, Sei oder ick, de Nacht dor legen hadden, wi wiren
mägliche Wis' verklamt. Äwer ick reken so: so'n Volk is dat Rümliggen beter
gewennt as wi, un hett em dat in Rußland nicks dahn, so mag em dat jo hir ok
woll nich schadt hewwen. Un weg gahn is hei jo nahsten; Fridrich is em jo nah,
un wenn em denn nahsten noch wat taustött is, so sünd wi jo dor nich an
schüllig.« – »Möller, Möller«, säd de oll Herr un schüddelt mit den Kopp, »dit
is en slimm Stück! Wenn Sin Fridrich den Franzosen nich wedder grippt, kann Em
dat an den Kragen gahn.« – »Gott sall mi bewohren!« rep de Möller, »von wat för
Dämlichkeiten lat ick mi in minen ollen Dagen riden! Herr Amtshauptmann, ick
bün jo unschüllig, un ick heww jo ok dat Fellisen nich behollen, un dat Pird
steiht in Bäcker Witten sin Schün.« – »Dat's ok Sin Glück, Möller, dat's ok Sin
grotes Glück; denn dit kann ick Em betügen. Un luter Gold un Sülwer is in dat
Fellisen, seggt Hei?« – »Luter Gold un Sülwer, preußschen K'rant un Drüttel un
Luggedurs un sülwerne Lepel!« Un dormit snallte hei dat Fellisen up un wis'te
de Bescherung.

De Herr Amtshauptmann makte grote Ogen. »Gott bewohr uns!« rep hei, »dat is jo
en Schatz.« – »Je, dat seggen S' man mal, Herr Amtshauptmann! Min Fru seggt süs
nich vel, äwer as sei dit sach, slog sei de Hän'n tausam un säd kein Wurd.« –
»Stahlen is dat all, Möller. Hir up dat Sülwertüg is dat Uertzensche Wapen, dat
kenn ick. De Lepel hett de Spitzbauw hir in de Nahwerschaft stahlen. – Äwer
dormit ward Sin Sak nich beter.«

De oll Möller stunn dor, as süll hei verörgeln; de Herr Amtshauptmann gung in
de Stuw' rüm un rew sick den Kopp, endlich gung hei up den Möller tau, läd em
de Hand up de Schuller: »Möller Voß, ick heww Em ümmer för en ihrlichen Mann
hollen, äwer so'ne Ihrlichkeit in so'ne Ümstän'n! Hei kann nich von einen Dag
taum annern kamen, un Hei giwwt ut eigenen Gewissen so'n Deil Geld taurügg, von
dat eigentlich keiner weit, wo't henhürt?« – De oll Möller stickte sick äwer
und äwer rod as en Füer an un kek up sin Stäwelsnuten. »Ja, Möller«, säd de oll
Amtshauptmann wider, »dat is en besonderes Benemen von Em, denn von dat, wat
hir passiert is, kann Hei kein Kundschaft hewwen; äwer dank Hei sinen Schöpfer,
denn 't is mäglich, dat Em dit Stück dat Lewen redd't.«

De Gefohr, in de hei sick meinen müßt, dat unverdeinte Loww, wat em just so
sacht ankamm, as wenn einer sick up en Lehnstaul dalset't, wo sin leiwe Fru en
Nadelküssen henleggt hett, de Utsicht, dat hei mit Gotts Hülp ut desen slimmen
Handel noch dörch en lütt Lock krupen künn, un dat hei dat all nich verdeint
hadd, set'ten den ollen Möller hart tau. Hei stunn dor mit dalslagene Ogen un
wrüng sick hen un her un dreiht sinen Haut dull un düller, endlich slog hei'n
mit beide Hän'n tausam, dat hei ganz ut de Faßong kamm, un röp: »Hal de Düwel
de ganze Franzosengeschicht un mi dortau, Herr Amtshauptmann! Wenn uns'
Herrgott gegen mi Gnad' för Recht ergahn laten will un mi ut dessen Trübsal
helpt, denn will ick ok nich mit Ungerechtigkeiten gegen em bestahn. Ne, wat
wohr is, is wohr! Un wenn min lütt Fiken nich west wir, denn leg dat entfahmte
Franzosengeld in min Schapp un ick bammelt hüt abend an den Galgen.« Un nu
vertellt hei de Sak.

»Möller«, säd de Amtshauptmann, as de Umstän'n vertellt wiren, »ick bün nich
sihr för Dirns, Jungs sünd beter; Dirns sünd mi tau quarig; äwer mit Sin
Fiken...? Das ist denn eine andere Sache. – Möller, dat gereikt Em un Sin Fru
tau 'ne Ihr, dat ji so'n Kind upfött hewwt. Möller, hürt Hei, wenn Hei mal
wedder tau Amt kümmt, bring' Hei Sin Fiken mal mit; ick – dat heit, min Fru
ward sick dortau freu'n. Ne, wat denn? – Un nu nem Hei dat Fellisen un drag Hei
dat runner nah den Rathus' un mell Hei sick dor, denn de Franzosen warden dor
woll all so'ne Ort Gerichtsdag hollen – ward dor ok nah sin! –, un frag Hei
irst nah den Burmeister, dat is en wollmeinend Mann un kann ok Französch, un
binnen korten ward ick dor sin, un, wat jichtens mäglich, ward ick för Em
dauhn.« – »Schön, Herr Amtshauptmann! Mi is en ganz Deil lichter üm't Hart. –
Un mit de anner Geschicht, mit dat Pankrottspelen, meinen Sei...?« – »Dat Hei
en ollen Nahr is, sick in sinen ollen Dagen in noch mihr Widlüftigkeiten
intaulaten.« – »Schön, Herr Amtshauptmann! Na denn adjüs!« Un dormit gung de
Möller.

Dat teihnte Kapittel

Worüm Fritz Sahlmann tau Winterstid ahn Regenschirm in'n Kantappelbom satt,
worüm hei sick en lütt Aktenbund unner de West knöpen ded, un worüm sick
Mamsell Westphalen för 'n arge Sünnerin erklärt.

Nah 'ne lütte Wil kamm de Fru Amtshauptmann wedder rin nah de Stuw' un säd:
»Wewer, wat heit dit? Fritz Sahlmann is nich dor, Mamsell Westphalen is nich
dor, in ehre Stuw' süht dat ut, as wenn Heiden un Türken dor Hus hollen hewwen,
un de Dirns, de seggen, sei weiten von nicks, as dat Ratsherr Hers' in de
Achterdör sick rinsleken hett, un Fik hett em ut Verseihn mit en stuwen Bessen
äwer't Gesicht strakt, un Mamsell Westphalen hett em en por Hän'n vull Torfasch
in de Ogen smeten, ok blot ut Verseihn, un nahsten is Fritz Sahlmann un Mamsell
Westphalen weg west; un sei weiten nich, wo sei sünd.« – »Dies ist doch eine
besondere Sache«, seggt de oll Herr. »Wat deiht Ratsherr Hers' in min Käk? Ick
mag den Mann süs woll liden, Neiting, hei 's en pläsierlichen Mann; äwer hei
steckt sin Näs' in jeden Quark, un wat Vernünftiges is dorbi sindag' nich herut
kamen. – Segg mal, Neiting, wecker von de Dirns höllst du woll för de
Verstännigst?« – . ,.Wewer, wat red'st du? Von Verstand kann bi de Ort woll
nich vel de Red' wesen.« – »Na, denn de Kläukst, de Pfiffigst.« – »Oh, denn
woll Fik Besserdichs, denn de Ogen gahn ehr ganz fix in den Kopp un't Mulwark
noch vel beter.« – »Raup mi de mal eins herinner.«

Dat geschach, un Fik kamm. Fik Besserdichs was 'ne lütte fixe Dirn, so wacht un
kregel, as 'ne Gülzowsche Schultendochter man sin kann – denn dunnmals deinten
de Schultendöchter noch. – Nu stunn sei äwerst vör den Herrn Amtshauptmann un
slog de Ogen dal un knäselt an den Schörtenband, denn sei hadd't in't Gefäuhl,
dat dit woll 'ne Ort Gerichtsdag warden würd. – »Also«, fung de oll Herr an,
»zur Wahrheit ermahnt und so weiter – Fik Besserdichs, wat weitst du von
Mamsell Westphalen? Fang von gistern abend an.« – Fik vertellte nu, wat sei
wüßt un wat wi weiten. »Also«, säd de oll Herr, »sei hett bi di slapen un nich
in ein Stuw' mit Herr Droin.« – »Wewer, wat red'st du?« föll de Fru
Amtshauptmannen in. – »Neiting, jede Ümstand is wichtig, wenn de Unschuld an
den Dag kamen sall. – Un du meinst nich«, wend't hei sick in Fik, »dat sei mit
den Herrn Ratsherrn Hers' weglopen is?« – »Ne, Herr, flüchtig is sei, glöw ick;
äwer nich mit den Herrn Ratsherrn, denn de is mi nahst allein in de Achterdör
begegent, as ick von minen Brauder t'rügg kamm; denn de was hir in den Goren,
Herr Amtshauptmann, mit uns' Pird tau Vörspann; äwer –«, un hir slog sei de
Ogen up, un ut dat frische Gesicht lücht so'n hellen Spitzbauw rut, »äwer, Herr
Amtshauptmann, hei is de Franzosen utritscht.« – »So?« frog de oll Herr, »hei
's also utritscht?« – »Ja, Herr«, säd Fik un lacht so schelmschen vör sick hen,
»un hei hett de ganze Utritschung anstifft un hett de annern de gräun Purt
wis't.« – »Dat is en dummen Streich von em, un wenn de Franzosen em krigen,
warden sei't em inknöpen. Ji sid 'ne näsewise Ort, ji Besserdichs. – Neiting,
help mi mal an den Slüngel, den Fritz Besserdich, bedenken. – Un wo is Fritz
Sahlmann?« – Nu was Fik denn wedder sihr benau't, un wat nu kamm, dat kamm man
ganz dünn un druppwis': »Je, Herr Amtshauptmann, hüt morrn smet hei all Sei Ehr
Pipen intwei, un nahsten säd hei, ick hadd't dahn. Un, Herr Amtshauptmann, ick
kunn dor nich för, denn ick wull blot üm de Eck kiken, as de französche Oberst
dor so rüm towen ded, dunn lep hei mi mit de Pipen entgegen, un nu liggen de
Schören in de Käk.« – »Un wider hest du em hüt morrn nich seihn?« – »Ja, Herr,
as de Uhrkenmaker transperiert würd, dunn lep hei mit, un as hei dunn wedder
kamm, dunn redt hei mit de Mamsell hochdütsch, un nahsten flusterten sei
tausamen.« – »Hochdütsch? Fritz Sahlmann, hochdütsch? Wat hett de Slüngel
hochdütsch tau reden? Wat säd hei denn?« – »Hei säd: Rettung naht.« – »So? Un
nahsten kamm de Ratsherr?« – »Ja, Herr Amtshauptmann, un ick fohrt em mit den
Bessen in dat Gesicht; äwer ick kunn dor ok nich för.« – »Dies ist doch eine
besondere Sache!« säd de oll Herr un gung up un dal un fot sick unner dat Kinn
un kek up den Bodden un kek an den Bähn. Endlich stunn hei still un säd:
»Neiting, de Sak is mi klor, dat olle Worm, de Westphalen, hett dat mit 'ne
Angst kregen, un de Ratsherr hett sick dorinne mengeliert un hett jichtens wat
Verdreihtes anstifft. Du sallst seihn, sei hett sick versteken.« – »Denn lat
sei, Wewer.« – »Dat geiht nich, Neiting, sei möt tau Städ', denn sei möt Tügnis
afleggen för den Uhrkenmaker un för den Möller; dat kann de beiden süs an den
Kragen gahn. – Wenn ick blot wüßt, wo de Slüngel, de Fritz Sahlmann, is, de
weit üm den ganzen Umstand. – Un du weitst nich, wo hei is, Fik?« – »Ne, Herr.«
– »Na, denn kannst du gahn.«

As sick Fik ümdreihen ded, föllen ehr Ogen up dat Eckfinster; äwer wil dat ehr
Ogen sihr hell un wacht wiren, föllen sei ok dörch dat Finster un segen, wat
wid achter passieren ded. Sei dreihte sick fix wedder üm un säd: »Herr
Amtshauptmann, nu weit ick, wo hei is.« – »Na, wo denn?« – »Seihn S', dor sitt
'e.« – »Wo?« frog de oll Herr un läd sin Vörspann von Lorjett an de Ogen un kek
allenthalben hen, blot nicht dorhen, wo Fritz Sahlmann satt. – »Dor, Herr
Amtshauptmann, dor in unsen ollen Kantappelbom, de an de Eck von de Käk
steiht.« – »Wohrhaftig! ja! – Dies ist doch eine besondere Sache! Neiting, in'n
Winter! Wenn dat in'n Harwst wir, wenn Appel up den Bom sünd; äwer Neiting,
in'n Winter!« – »Oh, Wewer«, säd sin leiwe Fru, »hei äuwt sick woll man dorup.«
– »Fik Besserdichs, du hest klore Ogen, wat deiht hei dor?« frog de oll Herr un
schow mit de Lorjett vör de Ogen hen un her. – »Je, Herr, en langen Staken hett
hei dor; äwer wat hei dormit bezwecken deiht, dat's minen Ogen verborgen. Hei
handtiert dormit gegen de Rökerbähnluk.« – »Neiting, gegen unsern Rökerbähn!
Wat mag hei dor handtieren, Neiting?« – »Ick weit't nich, Wewer; äwer wunnern
sall mi dat nich, wenn morgen wedder Wust fehlen.« – »Süh mal! süh mal! – Ih,
dit wir nett! – Dat is jo en prächtigen Bom för minen Fritz Sahlmann! 's
Sommers Appel, un 's Winters Wust!« Dormit makt hei dat Finster up un röp:
»Fritz Sahlmann! Fritz! Kumm dor runne, min Sähn, du künnst di dor in den Regen
verküllen.«

Dat sall en Dirt gewen, wat sei 'n Fuldirt nennen, dat brukt säben Dag', bet
dat in den Bom rinne kümmt, un säben Dag', bet dat wedder runne kümmt. Na, vull
so lang' brukte Fritz Sahlmann nu nich, as hei ut den Appelbom kamm; äwer 't
was doch lang' naug, un von wegen sine Büxen kletterte hei woll nich so
bedächtig, un as hei unnen was, dunn was dat ogenschinlich, dat hei in en
starkes Bedenken stunn, ob hei kamen oder dörchbrennen süll. Äwer Fritz
Sahlmann was en frames Kind, hei kamm; blot männigmal höll hei sick en beten
up. – »Fik, wat makt hei dor achter den Stickelbeerenbusch?« frog de oll Herr.
– »Je, Herr, hei hett dor jo woll wat achter smeten.« – »So? Das ist denn eine
andere Sache. – Na, Fritz, kumm man dörch de Käkendör rinne! Un du, Fik, gah
hen un paß mi up, dat hei nich dörch de Vördör wedder schappiert.« – Fik gung,
un Fritz kamm, langsam as de düre Tid; äwer hei kamm. »Fritz Sahlmann, min
Sähn, so vel Insichten möst du all hewwen, dat dat nich gaud för de Gesundheit
is, bi Regenweder buten tau sitten, nimm di nah dissen en Regenschirm mit, wenn
du buten sitten willst; un so vel Insichten möst du ok all hewwen, dat dat nich
gaud för de Hosen is, bi Regenweder in en Bom tau stigen, säuk di nah dissen
'ne dröge Johrstid dortau ut. Nu segg mi mal: wat dedst du in den Bom?« – »Oh,
Herr Amtshauptmann, doch man so.« – »Hm«, säd de oll Herr, »de Grund lett sick
hüren. Äwer wat ick eigentlich fragen wull: Hest du nicks von Mamsell
Westphalen seihn?«

Fritz Sahlmann, de sick 'ne ganz anner Frag' vermauden was, lewte ogenschinlich
wedder up un säd ganz kregel: »Ne, Herr Amtshauptmann.« – »Ja, min Sähn, worüm
sallst du ok von 'ne Sak wat weiten, wovon keiner wat weit. Nu dauh mi äwer mal
den Gefallen un kik mi mal grad in de Ogen.« – Fritz Sahlmann ded em den
Gefallen; äwer sin Blick was en falschen Gröschen, un de oll Herr müggt em woll
nich för vull annemen willen, denn hei säd: »Fritz Sahlmann, hir is en Metz,
gah mal nah den Goren un snid mi mal ut de Hasseln – du weitst jo, wo sei stahn
– so'n lütten Stock, so as en – as en – na, as din Mittelfinger dick, un denn,
min Sähn, hest du achter den Stickelbeerenbusch in den Goren wat verluren, raup
di Fik Besserdichs, de sall di säuken helpen, dat du doch wedder tau dat Dinige
kümmst. – Äwer hürst du, Fik Besserdich sall mit.«

Fritz Sahlmann sach nu also unner sihr bedrängten Umstän'n in 'ne trurige
Taukunft; hei bugte äwer up twei Ding', worup de Minschen meistendeils in ehr
Verlegenheit bugen, nämlich irstens up den Himmel, dat de noch tau rechter Tid
den ollen Herrn tau sinen Vörnemen en Stein in den Weg smiten würd, un denn
tweitens up sine früheren Erfohrungen in so'ne Verlegenheiten; un uterdem hadd
hei noch 'ne Hülp in de Not, von de de gewöhnlichen Minschen nicks weiten,
nämlich so'n lütt Aktenbund, wat hei sick in bedenklichen Fällen unner de West
tau knöpen plegte; dit verget hei denn nu hüt ok nich. Hei gung nu also tämlich
beruhigt in den Goren, in de stille Hoffnung, Fik, de mit em gung, würd den
richtigen Stickelbeerenbusch verfehlen; äwer as hei grad beschäftigt was, de
passende Gadung von Hasselrauden uttausäuken, sach hei mit inwendigen Grugel,
dat de Dirn grad up den richtigen Busch losgung un dor wat upnamm, wat em in de
Firn vele Ähnlichkeit mit 'ne Wust tau hewwen schinte. Hei müßt sick also
anners tau helpen säuken, hei sned also för't irst en por unmerkliche Karben in
de Hasselraud, wat denn grad nich sihr tau ehre Holtborkeit bidrog, un denn
versöchte hei Fik den Fund aftausnacken. Dit gelung em äwer nich, denn Fik hadd
kein Lust, en tweit Examen vör den Herrn Amtshauptmann tau bestahn, un denn
föll ehr in, dat dat mägliche Wis' Fritz Sahlmann west wir, de ehr vör'n
Dagener acht 'ne Hand vull kortsneden Swinsbösten in't Bedd streut hadd. So
kamm denn nu Fritz Sahlmann mit den Stock un Fik mit 'ne lütte nüdliche
Mettwust wedder vör den Herrn Amtshauptmann.

»Fik«, säd de Herr Amtshauptmann un namm ehr de Wust af, »du kannst nu gahn,
min Dochter. – Neiting«, säd hei tau sine leiwe Fru un höll ehr de Wust vör de
Ogen, »dit nennen wi en corpus delicti.« – »'t is mäglich, Wewer, dat sei up
Latinsch so heit, wi seggen dor Mettwust tau.« – »Schön, Neiting! Segg mal,
kannst du dat behaupten, dat dat ein von uns' Mettwüst is?« – »Ja, Wewer, ick
kenn sei an den Band.« – »Fritz Sahlmann, wo büst du tau de Mettwust kamen?« –
Dit was nu för Fritzen eine ganz entfahmte Frag' von den Herrn Amtshauptmann;
de Himmel läd sick ogenschinlich nich in't Middel; sine Erfohrungen leten em in
Stich, de Herr Amtshauptmann stunn vör em, in de ein Hand de Wust, in de anner
den Stock, un de Stock was knapp twei Faut von sinen Puckel af, hei was also
vüllig up dat lütt Aktenbund anwist, un dat was ok man so so; de Herr
Amtshauptmann hadd't all mal an't Klappen markt. Hei gaww sick also verluren,
fung an tau rohren un säd: »Ick heww sei gewen kregen.« – »Dat lüggst du!«
fohrt de Fru Amtshauptmannen up, »du hest sei mit den Staken von den Rökerbähn
halt.« – »Neiting, ruhig! Keine Suggestivfragen! – Fritz, wer hett di de Wust
gewen?« – »Mamsell Westphalen.« – »Fritz, wo?« – »As ick in den Bom satt.« –
»Satt sei dor bi di?« – »Ne, sei satt up den Rökerbähn, un dunn hett sei mi de
Wust up den Staken steken, dor hadd ick en Nagel inslagen.« – »Du hest mi doch
eben seggt, du wüßt nich, wo Mamsell Westphalen wir. Fritz Sahlmann, du hest
also lagen.« – »Herr Amtshauptmann, Herr Amtshauptmann! Slagen S' mi nich! Ick
kann dor jo nich för. Ick un Ratsherr Hers' hewwen uns verswuren, un ick heww
em heilig verspreken müßt, keinen Minschen, ok Sei nich, tau seggen, wo Mamsell
Westphalen wir.« – »Steihst du bi den Herrn Ratsherrn in Lohn un Brod oder bi
mi? Du hest lagen, Fritz, un wenn du lüggst, denn krigst du Släg', so steiht
dat in unsen Kuntrakt.« Un dormit kreg de Herr Amtshauptmann Fritzen in den
Kragen un böhrt den Stock tau Höcht, un wenn de Himmel noch in't Middel treden
wull, denn was't nu de allerhöchste Tid, un – de Himmel ded't.

Buten würd ankloppt, un herin kamm de Stadtdeiner Luth: »Empfehlung von den
Herrn Burmeister, un de Sak stünn heil leg för den Uhrkenmaker un den Möller,
un de Herr Amtshauptmann müggt doch so gefällig sin un so drad runner kamen;
vör allen äwer Mamsell Westphalen mitbringen, denn ehr Tügnis wir hauptsächlich
von Wichtigkeit.« – »Ick kam glik, min leiw' Luth. – Neiting, de Sak is
pressant. Fritz Sahlmann, hal mi minen Rock, un du, Neiting, gah nah dat oll
Unglücksworm up den Rökerbähn un hal sei runner.« – Wo fix bröcht Fritz
Sahlmann den Rock! Wo hild hadd hei't, den Herrn Amtshauptmann ut de Ogen tau
kamen! »Fru Amtshauptmannen, ick möt mit, allein för Sei makt sei nich up, un
eigentlich sitt sei gor nich up den Rökerbähn, sei sitt dor achter up en Flag,
wat ick allein weit.« So lep hei denn vörup, un de Fru Amtshauptmann folgte em,
äwer sachten.

Fritz kloppte an de Dör: »Mamselling, maken S' up, ick bün't!« – Kein Antwurt.
– »Mamselling, wohl, wohl! Sur Swinfleisch!« – Kein Antwurt. – »Mamselling, de
Franzosen sünd weg!« – Dunn let sick wat hüren, un 'ne bedräuwte Stimm let sick
vernemen: »Fritz Sahlmann, du büst en Lägner dines Namens. – Führ mi nich in
Versäukung!« – Mitdewil rep nu ok de Fru Amtshauptmannen: »Westphalen, maken
Sei up! Ick bün dat, de Fru.« – »Ick kann mi nich vör Sei seihn laten«, rep de
Stimm, »ick bün 'ne Sünnerin, 'ne arge Sünnerin!« – »Maken Sei man up, dat
kümmt all wedder tau Schick.«

Nah langen Prekademen makte Mamsell Westphalen denn endlich up un stunn nu dor,
rod in't Gesicht un de hellen Tranen lepen ehr de Backen dal. Äwer dat weit bet
up den hütigen Dag noch keiner: was dat von Rührung oder was dat von Rok;
genaug, de Tranen lepen, un wenn dat bi 'ne korpulente, öllerhafte Jungfru
statuwiert warden kann, so müggt ick seggen, sei stunn dor as en »knicktes
Ruhr«. – »Fru Amtshauptmannen«, säd sei, »ick kann Sei nich unner de Ogen gahn,
ick bün deip sunken; äwer twintig Johr bün ick in Ehren gesegenten Hus', un
mindag' nich heww ick Sei dat Swarte unner den Nagel entfirnt, eine böse Stun'n
hett dat anners makt: ick heww mi an dat Ehrige vergrepen.« – »Ih, Westphalen,
laten Sei dat doch! Kamen Sei man mit runner!« – »Keinen Schritt, Fru
Amtshauptmannen! Irst en umständlich Bekenntnis! – Seihn S', Sei weiten, ick
bün up de Flucht; Ratsherr Hers' hett mi flüchten hulpen un dese Slüngel, dese
Fritz Sahlmann. Un nu sitt ick hir in Waddik un Weihdag' un denk an Herrn Droin
sin Schicksal un an all dat anner un denk, dese Slüngel, de Fritz Sahlmann,
sall mi Nahricht bringen, wo de Sak steiht, dunn hür ick buten vör de Luk wat
hausten, un dunn röppt dat minen Namen, un as ick mi ranne slik an de Luk un
rute seih, dunn denk ick doch, mi rührt de Slag; denn denken S' sick, Fru
Amtshauptmannen, dat Unglückskind is in den Kantappelbom stegen un is den
langen Telgen entlang rutscht un swewt as 'ne Kreih äwer den Afgrund. ›Jung‹,
segg ick, ›Fritz Sahlmann, willst du woll ut den Bom!‹ Dunn grint de Jung' mi
an. ›Jung‹, raup ick, ›ick kann dat nich vör dinen Vader verantworten, di in
so'ne Gefohr tau seihn.‹ Seihn S', Fru Amtshauptmannen, dunn lacht de Jung' lud
up un säd: ›Ick wull Sei blot Nahricht bringen: de Uhrkenmaker ward uphängt, un
Ratsherr Hersen hewwen de Franzosen kregen, de liggt in Keden; un en ganzes
Batteljohn is utschickt, Sei tau säuken.‹ Fru Amtshauptmannen, dat was keine
tröstliche Nahricht, un min Angst was grot; äwer ick kann mi dat Tügnis gewen,
min Angst üm den Jungen was gröter. ›Jung‹, rep ick, ›stig ut den Bom!‹ Seihn
S', dunn grint hei mi an as en Ap up en Kameel un säd: ›Ja, wenn S' mi 'ne Wust
gewen‹, un dormit fung hei an, allerhand Hanswustenstreich tau maken, un hüppt
up den Telgen rüm as en Karninken in'n Kohlgoren, dat mi gräun un gel vör de
Ogen würd. Dunn, Fru Amtshauptmannen, dunn dacht ick, wat is 'ne Mettwust? Un
wat is en Minschenlewen? Un in mine Angst vergrep ick mi an Ehr Eigendauhm, hei
höll den Staken rin, un ick stek em de Wust up. Dunn kreg hei Raup von den
Herrn Amtshauptmann, un as hei run steg, röp hei mi sachten tau, hei hadd mi
wat inbildt, dat wir all nich wohr. Dorüm segg ick, hei is en Lägner, Fru
Amtshauptmannen, un dorbi bliw ick.« – »Laten S' man, Westphalen, hei hett bi
minen Mann ok noch en Schinken in't Solt; hei ward sinen Richter nich entgahn.«

Mit Mäuh kreg de Fru Amtshauptmannen de olle Dam von den Bähn heraf, un as sei
unnen ankemen, gung de Herr Amtshauptmann mit sinen staatschen Schritt in
vullen Antog up un dal un täuwte all. En swor Stück was dat nu, Mamsell
Westphalen tau bewegen, mit den ollen Herrn nah't Rathus daltaugahn – »in den
apnen Löwenrachen«, säd sei. Sei wull liden, wat sei in ehren Unverstand
verdeint hadd, obschonst dat in Gaudheit un in Ihren gescheihn wir; äwer vör
all dat frömde Mannsvolk tau stahn un sick von wegen Herr Droin tau
deffendieren, dat wir äwer ehre Kräften as ordentliches Frugensminsch, un wenn
de Herr Amtshauptmann doch dorup bestünn, so müßten Fik un Korlin ok mit, denn
de müßten ehr wedder betügen, dat sei de Nacht bi ehr slapen hadd.

In desen Punkt müßt de Herr Amtshauptmann denn nahgewen, un as Mamsell
Westphalen in ehr Stuw' gahn was, sick in Geswindigkeit en Dauk un 'ne Kapp tau
halen, gung de oll Herr mit groten Schritten in Gedanken up un dal un fuchtelt
mit sinen Jenenser Ziegenhainer in de Luft, denn ahn desen gung hei sindag'
nich ut, un säd endlich: »Neiting, sei hett recht; de Dirns känen uns nich
schaden. Äwer, Neiting«, un hir snüffelte hei so'n beten in de Luft rümmer,
»dit rückt hir jo nah Spikaal; is oll Neils ut Gülzow mit sin Aal hir west?« –
»Wat redst du, Wewer? Dat is jo von ehr, sei hett jo äwer 'ne Stun'n up den
Rökerbähn seten.« – »Das ist denn eine andere Sache!« säd de oll Herr, un sin
Fru müßt de beiden Dirns raupen. As Mamsell Westphalen kamen was, was de Tog
tausam un gung af, nahdem de Mamsell von de Fru Amtshauptmannen en Afschid up
Lewen un Dod namen hadd. Keiner sprök en Wurd, blot as sei an dat Sloßdur
kemen, bögt sick Mamsell Westphalen taurügg un säd: »Fik, wenn wi up den Mark
kamen, denn lop räwer nah den Herrn Dokter Lukow, hei süll sick infinnen in
minen Unglück, mi künn wat Minschliches passieren, denn mi künnen de Ahnmachten
antreden.«

Dat elfte Kapittel

Worüm Bäcker Witt dörch sinen meerschümenen Pipenkopp mit in dat Kumplott
kümmt; worüm Mamsell Westphalen den Herrn Amtshauptmann för 'ne witte Duw un
Fik Besserdichs för einen Gottesengel ansüht, un wat sei för 'ne Meinung von
den französchen Auditör hett.

Gung dat up den Sloß all tämlich bunt her, so sach dat in de Stadt noch vel
bunter ut. Frilich, wenn so'n Hümpel Inquartierung äwer 'ne lütte Stadt kümmt,
wenn de Buren von den Lan'n un de Börgers ut de Stadt tau Hand- un
Spann-Deinsten tausamen trummelt warden, wenn hir de Jammer un dat Elend weint
un klagt un dor de Äwermaut sick breid makt, denn kann't nich still hergahn as
in de Kirch. Äwer as achteihnhunnertunsöß Mürat un Bernadott un Dawuh achter
den ollen Blücherten herjagten un hei ehr bi Speck un Wohren de Tähn wis'te, as
von Berlin dat saubere Stichwurd utgahn was: »Ruhe ist die erste
Bürgerpflicht«, dunn gung dat ruhiger her as tau dese Tid; dunn was blot von
Befehl un Gehursam de Red'. Dunn plünnerten un brandschatzten de Herrn
Franzosen nah Hartenslust, un dat Volk dukerte sick un schow sick ein achter
den annern, un de richtige Nidertracht gaww sick allentwegent kund, denn ein
jeder dachte an sick un sin Habseligkeiten, un Meister Kähler in Malchow säd
tau sin Fru un Kinner: » Ick möt mi redden, an jug is nicks gelegen; ji bliwwt
hir, wenn de Franzosen kamen«, un lep in't Ellerbrauk un kröp in't Ruhr. – Ful
un anrüchig was allens von baben bet unnen.

De Tiden süllen sick ännern. De Not lihrt beden; äwer sei lihrt ok sick wehren.
Schill brok los un de Herzog von Brunswick; in ganz Nedderdütschland würd't
späuken; keiner wüßt, woher't kamm; keiner wüßt, wohen't führen süll. Schill
treckte dwars dörch Meckelborg nah Stralsund. Up Befehl von Boneparten müßten
em de Meckelbörger den Paß bi Damgoren un Tribsees verleggen; sei kregen Släg',
denn sei slogen sick hundsvöttsch slicht. Ein Schillsche Husor namm 'ne ganze
Kapperalschaft lange meckelbörgsche Granedier gefangen. »Kinner«, röp hei ehr
tau, »sid ji all gefangen?« – »Ne«, säd de brave Kapperal, »uns hett nüms wat
seggt.« – »Na, denn kamt man mit!« – Un sei gungen mit. – Was dat Feigheit? Was
dat Furcht? Wer uns' Landslüd' achteinhunnertdrütteihn un -virteihn seihn hett,
wer wat von't strelitzsche Husoren-Regiment hürt hett, urtelt anners. Wenn ein
Stamm in Dütschland dat Tüg dortau hett, up en Slachtfeld tau stahn, dann
hett't de Meckelbörger. – Ne, dat was kein Feigheit – dat was de Unwill, gegen
dat tau striden, wat sei sülwst in den deipsten Harten drogen un wünschten. Dat
späukte in Meckelborg; un as't in Preußen losbrok, was Meckelborg dat irste
Land in Dütschland, wat folgen ded. So is't west, un so möt't ok bliwen.

Un de Tiden wiren anners worden. Uns' Herrgott hadd den Franzosen in den
rußschen Winter de goldschinige Snakenhut afströpt. Hei, de süs as Herr rümme
pucht hadd, kamm as Snurrer un Pracher taurügg un wendt sick an't dütsche
Erbarmen, un dit schöne dütsche Gottsgeschenk kreg de Äwerhand äwer den
grimmigen Haß. Keiner wull de Hand upböhren gegen den Mann, de von Gott slagen
was, dat Mitled let vergeten, wat hei verschuldt hadd. Knapp hadd sick äwer de
verklamte Snak wedder verdort in dat warme dütsche Bedd, as sei ok den Stachel
wedder wisen würd, un de Schinneri süll wedder losgahn; äwer dat Späuk in
Nedderdütschland was taum Schatten worden, un de Schatten kreg Fleisch un Bein
un kreg en Namen, un de Namen würd lud up de Strat raupen: »Upstand gegen den
Minschenslachter!« – Dat was dat Feldgeschri. Äwer dat Feldgeschri was kein
Dagsgeschri. Nich en Hümpel unbedarwte junge Lüd', nich de Janhagel up de Strat
fung dormit an, ne, de Besten un Vernünftigsten treden tausam, nich tau 'ne
Verswörung mit Metz un Gift, ne, tau 'ne Verbräuderung mit Wehr un Wurd gegen
andahne Gewalt; de Ollen redten dat Wurd, un de Jungen schafften de Wehr. Nich
up apne Strat bluckte de irste Flamm tau Höcht; wi Nedderdütschen liden kein
Füer up de Strat; ne, ein jeder stickte dat still in sinen Hus' an, un de
Nahwer kamm taum Nahwer un warmte sick an sine Glaut. Nich as en Füer von
Dannenholt un Stroh, wat tauletzt blot en Hümpel Asch äwrig lett, steg de
Läuchen taum Hewen, ne, wi Nedderdütschen sünd en hart Holt, wat langsam Füer
fangt, äwer denn ok Hitt giwwt. Un tau de dunnmalige Tid was ganz
Nedderdütschland en groten Kahlenmiler, de in sick swälte un gläuhte, heimlich
un still, bet de Kahlen gor wiren; un as sei fri wiren von Rok un
Flackerflammen, dunn smeten wi uns' Isen in de Kahlenglaut un smäd'ten uns'
Waff un Wehr dorin, un de Haß gegen den Franzosen was de Slipstein, de makte
sei scharp, un wat dunn kamm, weit jedes Kind up de Strat, un süll't dat nich
weiten, denn is't dütsche Mannspflicht för sinen Vader, em dat so intauremsen,
dat hei't sindag' nich vergett.

Ok in unsre Gegend swälte un smökte de Kahlenmiler, un de Franzosen röken't in
de Luft; sei fäuhlten bi jeden Schritt un Tritt, dat de Bodden, up den sei
marschierten, unner sei bäwern ded as 'ne Ruhrplag: sei müßten erfohren, dat de
süs so demäudigen Beamten un Magistratspersonen anfungen, sick tau winnen un
tau strüben un katthorig tau warden, sei segen, dat Börger un Bur unnod worden
was, un sei läden ehr Hand sworer up dat Land. Dat was nu nich dat Middel, den
upsternatschen Sinn sachter tau stimmen, dat Volk würd ümmer wedderhoriger; de
Befehle von un för de Franzosen würden mit Afsicht falsch verstahn; wat süs
glatt gahn was, würd nu 'ne Tüderi. Tag as en Reimen wehrte sick dat Volk mit
Listen allerlei Ort, un de Franzosen, de woll marken müggten, dat ehr Regiment
hir bald sin Endschaft hadd, nemen, wat sei mit de Tähnen dorvon wegtrecken
können, denn de Soldat wüßt, dat sin Offizierers dat nich beter makten.

So bald, as dat würklich geschach, wiren sei sick frilich keinen apenboren
Upstand vermauden; hadden sei äwerst verstahn, in de Gesichter tau lesen, taum
Bispill blot in oll Bäcker Witten sin Gesicht, as hei von den Möller sin
Fuhrwark ut de Schün taurügg kamen was un nu äwer sin halwe Dör lagg un sin Pip
Toback smökte un dorbi spuckte un achter de Franzosen so gnittig herkek, sei
hadden sick hött, den Bagen tau stramm tau spannen; taum wenigsten hadd de
Franzos', de eben an em vörbi gung un em den sülwerbeslagenen
Meerschumpipenkopp ut de Tähnen ret un ruhig in sinen Äwermaud dorut wider
smökte, sick hastiger up de Bein makt. Denn de Oll hadd knapp den Ruck in de
Tähnen fäuhlt, as hei ut de Dör fohrte, so'n lütten Fustenstein upsammelte un
den den Franzosen en beten unsacht in dat Gnick läd, so dat sin Kopp un de
Pipenkopp in den Rönnstein tründelten. Un grad as de Herr Amtshauptmann mit
sinen Tog Wiwer up den Mark kamm, slogen Bäckergesellen un Franzosen un
Franzosen un Nahwers mit scharpe un mit stumpe Ding' upenanner los, bet en
Offizierer dor mang kamm un sei utenanner bröcht. Oll Bäcker Witt würd mit en
bläudigen Kopp nah't Rathus slept, denn hei hadd sick an de grande nation
vergrepen, un wat hei ok seggen ded, dat de grande nation sick an sinen
Pipenkopp vergrepen hadd, nicks hülp, hei müßt mit.

Up den Rathus satt de französche Auditör un hadd oll Möller Vossen in't Verhür
von wegen den afhandenkamen Franzosen; de Mantelsack mit dat Geld lagg up den
Disch; de Oberst von Toll un min Oll as Burmeister wiren dorbi gegenwärtig. Min
Vader hadd de Geschicht, so wid hei sei wüßt, ganz in de Wohrheit vertellt,
blot dat de Uhrkenmaker up sinen Befehl de Franzosen hadd grugen maken müßt,
hadd hei verswegen, denn hei dacht ok so: wotau? De Uhrkenmaker ward't woll
sülwst seggen, oder wenn hei't nich seggt, denn möt hei doch dörch Mamsell
Westphalen ehr Tügnis fri kamen. Mit den Möller stunn de Sak äwerst slimmer:
hei von allen, de bi de Sak bedeiligt wiren, was de letzt west, de den
Franzosen seihn hadd, hei hadd em mitnemen wullt nah sin Mähl, un de Kirl was
nich tau finnen. Wat för em sprök, was, dat hei sihr dun west was un dat hei ut
frigen Stücken dat Geld afliwert hadd un dat ok dat Schassürpird von em ahn
Umstän'n, as in Bäcker Witten sin Schün befindlich, nahwist würd. As hei dese
Angaben makt un ut min Vadern sin Fragen dat spitz kregen hadd, dat em sine
Dunigkeit wat nützen künn, makt hei 'ne grugliche un umständliche Beschriwung
dorvon un blew dorbi, up alle Fragen tau antworten, hei wüßt von nicks, denn
hei wir rechtschaffen dun west; wenn einer äwer Fridrichen fragen wull, de müßt
allens weiten.

So stunn de Sak, as buten up den Mark de Slägeri mit Bäcker Witten losgung. Min
Vader sprung ut de Dör, üm taum Rechten tau seihn, as oll Witt ok all ranne
slept würd, wobi hei denn af un an en por Knüff mit sin Geleit wesseln ded un
för sin »Spitzbauwen un Röwers« en por »bougres« un »sacres« intuschte. Na,
dordörch, dat hei in de Gerichtsstuw' rinne schubbst würd, würd dat binnen grad
nich ruhiger; hei schimpte, hei schull, un min Oll hadd himmelnaug tau dauhn,
em man halwweg' still tau krigen. – »Minen Pipenkopp, Herr Burmeister! Ein
Arwdeil von minen Vader! Wat? Un den mi vör min sichtlichen Ogen ut de Tähnen
tau riten! Wat? Bün ick en Stemhäger Börger oder nich?« – De Franzosen
zausterten un zackerierten dormang; Oberst von Toll was rute gahn, un de
Auditör beföhl, den Bäcker tau binnen, up den Wagen tau smiten un mittaunemen;
dat Widere würd sick finnen, hei hadd sick an en Franzosen vergrepen, un dat
wir naug. Dunn tred min Oll em entgegen un set't em utenanner, dat de Bäcker en
ihrlich Mann wir, dat hei Lasten un Krigskunterbutschonen dragen hadd un sick
nich gegen dat französche Regiment, man blot gegen einen gewöhnlichen
Spitzbauwen wehrt hadd; oder wat de Franzosen nu all sülwerbeslagene Pipenköpp
för Krigskunterbutschonen ansegen? – Dit treckte den Franzosen in de Kron', hei
snauzte minen Vader an un makte em begriplich, dat hei sülwst gor nich in
alltaugrote Säkerheit wir. Min Vader was en krätigen Kirl, un wenn hei mal wat
för recht inseihn hadd, was hei so steinpöttig, as en richtigen Meckelbörger
man sin kann. Dat wüßte hei, säd hei, dat up Stun'ns kein ihrlich Mann in sinen
eigenen Lan'n säker wir, hei för sin Part äwer höll dat för sin Pflicht, sinen
Börger bitaustahn in 'ne gerechte Sak, un dat würd hei dauhn, un wenn ok so vel
Franzosen in'n Lan'n wiren, dat ein dor Swin mit faudern künn. – De Franzos'
schümte vör Wut un pruste den Befehl herut, minen Ollen glik tau arretieren un
ut de Stuw' tau ledden. As dat nu losgahn süll, sprung oll Bäcker Witt vör den
Ollen tau un schot en pormal mit »Snurrers un Spitzbauwen« dormang, un ok
Möller Voß was all dorbi, Fust un Mulregister in den Stand tau setten, as de
Oberst von Toll wedder rin kamm un, as hei erfohren hadd, wat de Upstand
bedüden ded, säd: de Bäcker hadd in de Pipenkoppsgeschicht recht, hei hadd sick
dat buten befragt, un de ganze Geschicht wir 'n Nebensak; äwer de Bäcker wir de
sülwige Mann, de dat Schassürpird in sin Schün stahn hadd, un em kem dat vör,
as wenn hir en Murd in en grotes Kumplott begahn wir – un dorbi kek hei minen
Vader sihr scharp an –, un dat süll herut, hei set't sin Lewen tau Pand: un
wenn't hir nich ruttaukrigen wir, denn wüßt hei en Flag, dor süll't woll rute
kamen, un dat Flag heit Stettin.

Min Vader, Möller Voß un Bäcker Witt würden nu rute gahn heiten un in 'ne
annere Stuw' unner Wach' hollen, un de Herr Amtshauptmann würd rinne raupen. De
oll Herr kamm grad upgericht un statsch, as sick dat för en irsten Beamten un
en gaud Gewissen hürt, mit den Ziegenhainer in de Hand, in de Dör rinne. De ein
von de Franzosen wull de Dör achter em taumaken; äwer dat gung so nich: Mamsell
Westphalen klemmte sick sträwig dörch de Dör, un achter ehr her schöwen sick
Fik un Korlin in ehr breides Fohrwater mit hendörch, denn sei wullen ok nich,
as sei säden, taum Spektakel för de Lüd' mang all de ollen Franzosenkirls up de
apne Dähl stahn; un Mamsell Westphalen säd, as sei sick rin klemmte: »Musjöh
Franzos', parduhn! Wo de Herr Amtshauptmann bliwwt, bliw ick ok, denn hei is
min Schutz.«

As de oll Herr herinne kamm, dreiht sick de Oberst üm un kek ut dat Finster. De
Auditör frog nu den Herrn Amtshauptmann dörch den Dollmetscher, wer hei wir un
wo hei heit. – »Ick bün irster Beamter hir in't Stemhäger Amt, un min Nam is
Jochen Wewer«; un dormit läd hei Haut un Stock up den Staul. Bi den Namen
»Jochen Wewer« was't, as wenn de französche Oberst hellhörig würd, hei dreihte
sick halw üm un kek den ollen Herrn an, un't was, as wull hei em wonah fragen,
doch unnerlet hei dat un kek wedder ut dat Finster.

De Herr Amtshauptmann würd nu bedüd't, dat hei sick setten süll. »Ick dank
Sei«, säd hei, »tau mine Bequemlichkeit bün ick hir nich herkamen, un in't
Verhür tau sin, is 'ne tau ungewendte Sak för mi, as dat ick sei in'n Sitten
afmaken kann.« – Hei vertellte nu up Befragen von den Schassür sin irstes
Uptreden an allens, wat hei dorvon weiten kunn. Un, slot hei sine Red', wenn
ein den Möller dorut en Verbreken maken wull, dat hei den Kirl dun maken hulpen
hadd, denn stunn hei sülwst vör den Riß, denn up sin Geheit hadd de anner sick
mit dat Geschäft bemengt, un hei wir sin Vörgesetzter. – Hir fung de Auditör
höhnschen an tau lachen un meint, dat dat spaßig wir, dat de Burmeister irst
för sinen Bäcker un dat de Amtshauptmann nu för sinen Möller intreden wull. –
»Un dor lachen Sei äwer?« frog de oll Herr so ruhig, as hadd hei mit Fritz
Sahlmannen tau dauhn. »Is dat in Frankrik nich so? Sünd in Ehren Lan'n de
Beamten blot dortau dor, de Lüd' dat Fell äwer de Uhren tau trecken? Möten Sei
ehr nich in 'ne gerechte Sak bistahn? Un is dat nich 'ne gerechte Sak, wenn man
sick en Röwer un Spitzbauwen, de de Gewalt hett, mit en por Buddel Win von'n
Hals' schafft?« – Na, nu was denn wedder dat Kalw in't Og slagen. Röwer un
Spitzbauw un en französchen Schassür, dat wiren twei Ding', de sei sick nich
tausamen rimen kun'n, oder wat beter is, wollen. De Oberst hadd sick von't
Finster afwendt un gung mit groten Schritten achter den ollen Herrn up un dal,
de Auditör fohrte em mit harten Würden an; de Herr Amtshauptmann blew ruhig,
gung an den Disch un halte ut den Franzosen sinen Mantelsack en sülwernen Lepel
herut, höll den Auditör den Lepel hen un säd: »Seihn S' hir dit Wapen! Ick
kenn't un kenn ok de Lüd', de't führen. De Ort Lüd' verköpen ehr sülwern Lepel
nich, un nah mine Meinung hett en ihrlichen Soldat wat anners tau dauhn, as
Handel mit sülwerne Lepels tau driwen.« – Hir was nu nich vel gegen tau seggen,
de Auditör makte also en geschickten Sidensprung un kamm up den Uhrkenmaker un
frog den ollen Herrn, wo de in de französche Uniform kamen wir un wat de de
Nacht up den Sloß tau dauhn hatt hadd? – »Dor fragen Sei mi tau vel«, säd de
Herr Amtshauptmann, »ick heww em dat nich heiten; ick heww em blot des Abends,
as de Möller mit den Schassür furtführte, flüchtig seihn, un dat hei de Nacht
up den Sloß blewen is, is gegen min Willen un Weiten gescheihn.«

De Auditör müggt woll marken, dat mit den ollen Herrn nich vel uptaustellen
wir; hei brok de Sak af un bedüdt den Herrn Amtshauptmann, hei künn gahn, süll
sick äwer nich ut dat Rathus enfirnen. »Schön!« säd de oll Herr un dreihte sick
üm. »Also bis auf ausgemachte Sache.«

As hei sick ümdreihen ded un Haut un Stock nemen wull, hadd de französche
Oberst sinen Stock in de Hand un kek up den Stock so iwrig un doch so unsäker,
as wenn einer in de Tidingen sin Nummer mit dat grote Loß findt. Un up den
Stock was ok würklich wat tau lesen, denn hei was ut den ollen Herrn sin
Jenenser Studententid, un Nam bi Nam was dorup sneden. De Herr Amtshauptmann
kek em einen Ogenblick an, dorup makte hei ein so'n verlurnen Diner von baben
dal: »Mit Verlöw, Herr Oberst, minen Stock.« – De Oberst fohrte etwas verlegen
tausam, gaww em den Stock, un as de oll Herr ut de Stuw' gung, gung hei em nah.
Mamsell Westphalen wull nu ok nah, un Fik un Korlin schickten sick ok dortau
an; äwer »Alt! Alt!« schreg de Auditör, un wer nich rut kamm, wiren de drei
Frugenslüd'.

Mamsell Westphalen hett nahsten oftmals un velmals dit Verhür un ehren Taustand
dorin vertellt; äwer ümmer fung sei dormit an: ehr wir tau Maud' west, as hadd
sei up den Stemhäger Klockturm stahn, wo de Klocken hüngen, un all de Klocken,
grot un lütt, hadden ehr in de Uhren summt, un as de Herr Amtshauptmann von ehr
furtgahn wir, wir dat west, as wenn 'ne witte Duw ut dat Schallock flagen wir,
un sei hadd em nahspringen wullt up Lewen un Starben; äwer de Kirl, den sei 'n
Auditör schellen deden, hadd ehr an den Rocksom fast hollen. »Un«, set't sei
denn hentau, »Fru Meistern, ick heww en gaud Dutzend von Auditers kennt, de de
Herr Amtshauptmann alltausamen utlihrt hett, un't wiren all lustige Vägel; äwer
so'n bunten Vagel un so'n Galgenvagel as dese französche Auditer was dor nich
unner; denn seihn S', Fru Meistern, de Kirl hadd en bunten Liwree-Rock an, un
de Galgen stunn em up't Gesicht.«

Mamsell Westphalen gung dat as vele ihrliche Seelen; sei hewwen 'ne grote Angst
vör 'ne Gefohr, de in de Firn drauht, sünd sei dor äwer irst midden in, denn
spelen sei dormit; sei sünd as de Müggen, den Rok känen sei nich verdragen;
äwer dat Füer lockt sei an. As sei sach, dat de Brüggen achter ehr afbraken
wiren un dat de Sak taum Swur kamm, set'te sei de Hän'n in de Sid, gung nah
vörwarts un stellte sick up dat sülwige Flag, wo de Herr Amtshauptmann stahn
hadd. »Denn«, säd sei nahsten, »ick hadd seihn, dat hei dor stolz stahn hadd,
un sin Geist kamm äwer mi.«

De Auditör frog nu: wat sei von den Uhrkenmaker wüßt? – »Ick weit von em nicks,
as dat hei en Dütschverdarwer is, dat hei tau't Brod ›düh päng‹ un tau'n Win,
›düh wäng‹ seggt, un dat is dat Ganze.« – Wo hei in de französche Unneform
kamen wir? – »Ick weit nich, wo hei dorinne kümmt, un weit ok nich, wo hei
dorute kümmt, hei ward dat woll so maken as de annern Mannslüd' all.« – Worüm
hei den Abend up dat Sloß kamen wir? – »Up dat Sloß kamen vel Lüd' un luter
ehrliche Lüd', mit Utnam von de, de de Schandoren bringen; un wenn ick mi dorüm
kümmern sall, wat de all vörhewwen, denn künn de Herzog mi tau'n Amtshauptmann
maken, un de Herr Amtshauptmann künn denn de Käk besorgen.« – Worüm de
Uhrkenmaker den Abend nich tau Hus gahn wir? – »Wil dat en Weder was, worin
einer keinen Hund ut de Dör jagt, vel weniger en Christenminschen, un ick holl
den Mann vörlöpig för en Christen, wenn ok för keinen richtigen, denn as ick
man hürt heww, geiht hei des Nachts up de Hasenjagd – worüm nich bi Dag' as
anner Lüd'? –, un denn bedeint hei sick en Hüker mit einen Bein, den hei sick
hin'nwarts ansnallen deiht, un jeder anner Christenminsch sitt up en Hüker mit
drei Beinen, un hei hett uns' Korlin tau dese appeldwatsche Mod' up de
Melkenrägel verführen wullt, sei hett em äwer deint: wenn dat Mod' in sinen
Lan'n wir, so künn hei jo mit den Pal achterut herümme lopen, sei wull nich den
Ulenspeigel up de Rägel afgewen.« – Worüm sei äwer den Uhrkenmaker heimlich in
ehr Stuw' upnamen hadd? – Hir sweg Mamsell Westphalen still, dat Blaud schot
ehr gläugnig in dat Gesicht äwer de Utverschamtheit von den französchen Kirl;
dat was de Frag', de ehr up de Flucht un up den Rökerbähn drewen hadd; äwer as
sei in ehre würkliche Herzensnot nah 'ne Antwurt söcht, kamm ehr Hülp. Fik
Besserdichs un Korlin drängten sick an ehr ranne un schoten nu los: dat wiren
Lägen! Dat wiren utgestunkene Lägen! Un sei wullen't beswören. Ehr Mamselling
hadd bi ehr slapen, un sei wullen't den Herrn Amtshauptmann seggen. Un wenn't
so losgahn süll, denn künn't ehrentwegen losgahn. – Dat würd en gruglichen
Larm, un wenn de Auditör knapp Rauh stifft hadd, denn gungen sei wedder los mit
spitze Redensorten, bet endlich de ganze Gesellschaft rute bröcht würd.

»Fru Meistern«, säd Mamsell Westphalen nahsten tau de Wewerfru Stahlen, »Sei
weiten, ick heww mi ümmer argert äwer Fik Besserdichs ehr loses Mulwark; äwer
kein Gottesengel kunn mi in desen Ogenblick truer tau Sid stahn as sei mit ehr
Zaustern. Fru Meistern, de Minsch sall dat nich verachten, wat em tau Tiden
unbequem is, wer weit, wotau hei't bruken kann, un dortau hürt en gaud
Mundwark, un dorbi bliw ick. Un gedenken will ick't de Dirn.«

Dat twölfte Kapittel

Worüm de Herr Amtshauptmann un de französche Oberst sick binah küßt hadden;
worüm min Mutting den Herrn Amtshauptmann an den Rock zuppen un de
korsikanische Lindworm minen Vader un minen Unkel Hers' wegslepen ded.

As de Herr Amtshauptmann ut de Gerichtsstuw' gung, gung hei snurstracks nah de
anner Sid von de Däl nah en Flag, wo hei vörher un nahher oftmals kamen is, nah
de Stuw' von min Mutting – denn wi wahnten in dat Rathus.

Min leiw' Mutting satt un neiht, un wi Gören spelten üm ehr rüm; denn wat is
so'ne Gören weg? Sei äwer was beängstlich un trurig, still satt sei dor un
hürte villicht den Larm gor nich, den wi üm ehr makten; sei wüßt villicht noch
gor nicks von den slimmen Handel, worin min Vader satt, denn't was nich sin
Sak, sin Drangsal hiddlich tau vertellen; äwer mit 'ne gaude Fru hett dat 'ne
eigene Bewandnis: weit en düchtig Mann glik up de Städ', woher de Wind weiht,
so weit 'ne gaude Fru all lang' vörher, dat wat in de Luft is.

De oll Herr kamm also tau ehr in de Stuw' rin un säd: »Gun Morrn, min
Herzenskindting! Wo geiht Sei dat? Vele Unrauh mit dat oll Franzosenvolk! Ne,
wat denn?« Min Mutting höll em de Hand entgegen, denn sei höll vel von den
ollen ihrenwirten Mann, de so männig Stun'n bi ehr satt un mit Wisheit un
Rechtfarigkeit de Erfohrungen von sine grisen Hor vör ehr utschüdden ded un de
doch lewig un lustig naug was, dat dor hen un wenn en beten Puder mang stöhmt,
wenn hei von sine Jenenser Studententid vertellen ded, wo hei un sin Brauder,
Adolf Didrich – »de Professer juris utriusque in Rostock, min Herzenskindting«
– in den Amicistenorden rümme wirkt hadden. Min Mutting höll em de Hand
entgegen, denn upstahn kunn sei nich, sei was lahm in 'ne swere Krankheit
worden, un ick heww sei nich anners kennt, as dat sei in ehre gauden Tiden up
en Staul satt un neiht, so flitig, so flitig, as wiren ehr armen swacken Hän'n
gesund, un dat sei in ehre slimmen Tiden tau Bedd lagg un unner Weihdag' in de
Bäuker les'. Wat dat för Bäuker wiren, weit ick nich mihr; äwer Romanen wiren't
nich, un dat weit ick blot, dat den ollen Herrn Amtshauptmann sin Mark Aurel
dor mitunner lep, denn ick müßt em hen un her dragen.

Frugenslüd' bang' maken was nu den ollen Herrn sin Sak nich, un staats von den
Truwel in de Gerichtsstuw' tau reden, fung hei leiwer mit dat slichte Weder an
un makte grad 'ne kortfarige Beschriwung von de Pütten up den Stemhäger Mark –
denn de was dunn noch nich ni dämmt –, as de Dör upgung un de französche Oberst
rinne kamm. De makte min Mutting en korten Gruß un gung an den Herrn
Amtshauptmann ran; wi Gören leten un's Spelwark un kröpen in de Abeneck up
einen Kluten tausam as de Häuhner, wenn de Häwk in de Luft is, un mägen jo woll
dacht hewwen: »wo dit woll möt?« Datsülwige dacht min Mutting ok woll, denn sei
kek den ollen Herrn so beängstlich an, wil dat in sin Angesicht so 'ne
irnsthaft vörnehme Min kamm, de sei an em nich gewennt was. Den Franzosen let
dat äwer gor nich barsch, un in sine Utred was 'ne fründliche Höflichkeit, as
hei den ollen Herrn frog: »Üm Vergebung, ick hürt eben in de Gerichtsstuw den
Namen ›Wewer‹, heiten Sei Wewer?« – »Jochen Hinrich Wewer«, säd de Oll kort un
stunn grad as en Pal. – »Heww'n Sei nich en Brauder, de Adolf Didrich heit?« –
»Adolf Didrich, Professer in Rostock«, antwurt't de oll Herr un rögte kein
Glid. – »Herr Amtshauptmann«, säd de Franzos' un reckt de beiden Hän'n em
entgegen, »laten S' vergeten sin, wat hüt morrn tüschen uns passiert is, Sei
gahn mi neger an, as Sei glöwen. Ick heww up Ehren Stock en Namen lesen, de mi
deip in't Hart schrewen is. Seihn S' hir: ›Renatus von Toll‹.« – »Un den Mann
kennen Sei?« frog de oll Herr, un't was, as wenn in sin Gesicht en helles
Morgenrot upgüng. – »Wat wull ick nich!« säd de Oberst, »'t is jo min Vader.« –
»Mann!« säd de oll Herr, »Mann, ne, wat denn? Wat denn?« un schow den Obersten
en En'n lang von sick t'rügg un kek em in de Ogen, »Sei Renatus von Tollen sin
Sähn?« – »Ja, un hei hett mi oftmals un vel von sin besten Frün'n verteilt, von
de beiden Wewers, von de beiden langen Meckelbörger.« – »Min Herzenskindting«,
rep de oll Herr un wen'nt sick an min Mutting, »von wen heww ick Sei vertellt,
am meisten vertellt? Ne, wat denn? Von den braven Westfälinger, von den
Renatus?« – Min Mutting nickt mit den Kopp, denn de Freud von den ollen Herrn
hadd so wat an sick, wat ehr de Tranen in de Ogen bröcht, un wi dummen Gören
kröpen ok achter'n Aben rut un würden drister, un't was uns tau Maud', as wenn
Mutterbraudersähn tau Hus kamen wir. – »Jüngschen, Jüngschen!« rep de oll Herr,
»ick hadd Sei kennen müßt, wenn de verdammte französche Unneform... Ne, laten
S' sin! Dat wull ick nich seggen«, set't hei rasch hentau, as hei gewohr würd,
dat den Obersten dat Blaud in't Gesicht schot. »Seggen S' mal, Kindting, hett
Ehr Vader noch de hellen, brunen Ogen? Ne, wat denn? Hett hei noch de krusen,
brunen Hor? Ne, wat denn? – Ein prächtiger Mensch, mein Herzenskindting!« säd
hei tau min Mutting, »ein Mensch, dem unser Herrgott den Mann auf die Stirn
geschrieben hat!« – De Oberst säd denn nu, de brunen Ogen wiren woll noch dor;
äwer de brunen Hor wiren ok all verblaßt. – »Wohr! wohr!« säd de Herr
Amtshauptmann, »dat möt woll so sin, Adolf Didrichen sin sünd ok all gris. –
Äwer nu, min Herzenskindting, nu kamen S' mit mi nah dat Sloß heruppe un bliwen
S' 'ne Tidlang bi mi. Weiß Gott, dit is dat irstemal, dat ick en französchen
Offezier inlad, bi mi tau bliwen. Äwer Sei sünd jo eigentlich kein französche
Offezier, Sei sünd jo en Dütscher. Der Sohn von Renatus von Toll kann nur ein
braver Deutscher sein, min Herzenskindting«, säd hei un wen'nt sick dorbi an
min Mutting, »ne, wat denn?« – Min Mutting, de sach, wo dat den Obersten bi den
ollen Herrn sine Red heit un kolt äwergot, winkt em un plinkt em, äwer vergews;
un as hei nu bi de letzte Frag ehr neger kamm, treckt sei em sacht an den Rock,
dat hei swigen süll. – De oll Herr wen'nt sick dorbi kort üm un frog: »Min
Herzenskindting, wat zuppen Sei mi?« – Nu was de Reih, rod tau warden, an min
Mutting. De Oberst hadd sick äwer währenddeß fat't, hei makte min Mutting so'n
halwen Diner tau un säd irnst un fast tau den ollen Herrn: »Herr Amtshauptmann,
Ehre Inladung möt ick utslagen, denn in 'ne halwe Stun'n möt ick marschieren,
un wat dese Unneform anbedröppt, de Sei nich geföllt, ok nich gefallen kann –
ick will dat taugewen –, so kann ick sei nich dordörch beschimpen, dat ick sei
in de Stun'n von de Gefohr uttreck. Sei seggen, ick bün en Dütscher, min Vaders
Sähn möt en Dütscher sin – Sei hewwen recht –, äwer wenn Sei mi en Verbreken
dorut maken will'n, dat ick up de anner Sid stah, denn schuwen Sei mi dat nich
in't Gewissen, sondern minen Landsherrn. As ick Soldat würd, stunn de Kurfürst
von Köln in en Verbündnis mit den Kaiser, un as ick vör vir Johren nah Spanjen
gahn müßt, lagg ganz Dütschland mit all sin Fürsten em tau Fäuten. Sit drei
Wochen bün ick t'rügg ut Spanjen un finn Dütschland anners, as dat was; wat mi
dor dörch den Kopp un dörch't Hart gahn is, is min Sak, un wenn ick doräwer mit
'ne Minschenseel reden süll, denn künn't blot mit minen Vader gescheihn; för
den besten Jugendfründ von minen Vader möt dat naug sin, 't is mihr, as ick
meindag' tau einen annern Minschen in dese Angelegenheit redt heww.«

De oll Herr stunn wildeß vör em un kek em fast in de Ogen un schüddelt denn un
wenn den Kopp; äwer as hei gewohr würd, dat äwer den Obersten sin Gesicht so'n
rechten truhartigen Irnst lagg, dunn söchten sin Ogen en anner Flag, un as de
Oberst sin Red' slot, säd hei: »Das ist denn eine andere Sache!« un dreiht sick
nah min Mutting üm un säd: »Min Herzenskindting, ne, wat denn? De Mann hett
recht. Renatus von Tollen sin Sähn hett recht. Blot schad, dat hei recht hett!«
un fot den Obersten an de Hand: »Min leiwe junge Fründ, un hir bliwen känen Sei
nich?« Un as de Oberst em versäkert, dat wir unmöglich, röp hei mi: »Fritz«,
säd hei, »Jung', du kannst all en Gewarw bestellen, lop nah Neiting, nah de Fru
Amtshauptmannen, un segg ehr, sei sall runner kamen, hier wäre ein erfreuliches
Ereignis eingetreten, hürst du!, ein erfreuliches Ereignis. – Süs ängstigt sei
sick, min Herzenskindting«, säd hei tau min Mutting.

Na, ick löp denn nu, wat ick kunn, nah dat Sloß ruppe, an't wohrt ok nich
lang', dunn gung de Fru Amtshauptmannen neben mi, still un sacht, as ehr Mod'
was, un ick hüppt as en Wepstart üm ehr rümmer, dat sei naug tau dauhn hadd, mi
vör Pird un Wagen in acht tau nemen.

As wi äwer den Mark gungen, rüst'ten de Franzosen stark taum Afmarsch, de
Kanonen höllen anspannt dor, un dat Batteljon stunn in Reih un Glid, un ein
kunn seihn, dat dat losgahn süll. De Fru Amtshauptmannen gung in't Rathus, süll
äwer nich wid kamen, denn up de Dehl würd sei von Mamsell Westphalen un de
beiden Dirns upgrepen, un ihre sei sick dat versach, stunn sei midden in dat
Klugen von Mürder un Dodslägers, bi Bäcker Witten un Droin un Möller Vossen, un
jeder vertellt ehr sin Sak, un üm dit Klugen wickelten sick nu noch Herr Droin
sin Fru un Kinner mit Bidden un Rohren, un de Fru Meistern Stahlen hadd Mamsell
Westphalen hinnen in den Rockquedder fat't un hadd sick, as wull de oll Dam
in't Water springen un sei süll sei vör den Sülwstmurd bewohren. Bäcker Witt
schot noch af un an einen Spitzbauwen los, äwer't was man noch 'ne halwe
Pulwerladung in em, un as hei dat Jammern von den Uhrkenmaker sin Fru wohr
würd, föll em sin eigen Husstand in, un hei röp mi: »Fritzing«, säd hei, »lop
räwer nah minen Hus', min Jünging, sallst ok en Zuckerkringel hewwen, un raup
minen Jehann an min Dochter, wat de Strüwingken is, un segg ehr, sei süllen
räwer kamen, denn de Spitzbauwen-Franzosen würden mi nu ok woll mitnemen in ehr
gottvergetenes Land, as sei't vördem all mit min fiwjöhrig brun Fahlen makt
hadden.«

Ick bestellt dat Gewarw, un as ick mit Jehannen un de Strüwingken un den
Zuckerkringel taurügg kamm, höll Möller Vossen sin Vedder Hinrich mit de oll
Möllerfru un Fiken Vossen vör den Rathus up Hinrichen sinen Wagen, denn de
Armeeschandoren hadden sick tauletzt doch richtig nah de Gielowsch Mähl
dörchfäuhlt un hadden dor dat ganze Nest utnamen.

Nu gung denn up't Frisch dat Jammern un Rohren los, un de einzigst, de ruhig
blew, was Fiken. Sei frog ehren Vader sachten: »Hest du dat Geld afgewen?« – De
oll Möller wis'te up de Gerichtsstuw' un säd: »Dor ligg't.« – »Vatting, denn
wes' man getrost, uns' Herrgott ward di nich verraten.«

Min Vader was in de ganze Tid still för sick up de Dehl up un dal gahn, in em
müßt dat woll nich ruhig wesen, denn männigmal stunn hei still un fohrt sick in
de Hor, wenn hei dat Jammern von de Frugenslüd' anhüren ded, un einmal gung hei
an Herr Droin ranne un säd: hei süll sick nich ängsten, för em wir dat nich so
slimm. Herr Droi nickte mit den Kopp un säd: »Bong!«, würd en ganzen Toll
gröter, reckt den einen Bein nah vör un set'te getrost den Arm in de Sid.

Nu müßt jo woll so wid allens in de Reih sin, denn de Adjudant röp den Obersten
ut min Mutting ehr Stuw', un as de herute kamm, hadd hei 'ne vel fründlichere
Mien upset't un gung mit den Herrn Amtshauptmann an de Gefangenen ran un
ordniert dat an, dat Mamsell Westphalen un de beiden Dirns in Friheit set't
warden süllen, un Mamsell Westphalen dükerte dreimal mit ein Knix unner un säd:
»Ick bedank mi ok, Herr Oberst von Toll.« – De Herr Amtshauptmann kreg sin
leiwe Fru in den Hümpel tau seihn un makte de ok fri, un wildeß, dat hei sei
den Obersten vörstellen ded un ehr vertellt, wat sick begewen hadd,
kummandierte de Adjudant: ›Marsch!‹ un Möller Voß, Bäcker Witt un Herr Droi
süllen rute bröcht warden. Den Möller sin Fiken hadd ehren Vater an den Arm
fat't un wull nich von em laten, un as sei mit Gewalt von em reten würd, blew
sei ganz ruhig un säd: »Vatting, wo sei di ok henbringen warden, ick bliw doch
bi di.« – Mit den ollen Bäcker gung dat lichter, hei spuckte dreimal kort ut,
schot en por Spitzbauwen up Gewinn un Verlust in de Luft, säd Jehannen kort von
de Wirtschaft Bescheid un gung ut de Dör; äwer mit den Uhrkenmaker was dat
slimmer, sin Fru un sin lütten Gören hungen an em un jammerten up dütsch un
französch, dat dat en Stein erbarmen müggt. Nu kunn't min Vader nich länger
uthollen, hei tred vör un frog, weswegen de Uhrkenmaker gefangen wegführt
warden süll? De Mann wir en ansässiger Börger, de sick sindag' nich wat hadd
tau Schulden kamen laten. Dorut, dat hei baben up den Sloß de Nacht slapen
hadd, künn em nüms en Verbreken maken, denn de Herr Oberst un de Herr Adjudant
hadden jo ok baben slapen, un dat hei 'ne französche Unneform hadd, wir
natürlich, wil hei unner de Franzosen deint hadd, und dat hei sei denn un wenn
antrecken ded, dat künnen em de Franzosen man gaud nemen, denn de Mann bewis'te
dordörch, dat hei noch mit Lust un Leiw' an de Tid dacht, wo hei sei in ehre
Reihen dragen hadd. – Hei hadd de Uniform mißbrukt! schreg de Adjudant
dortwischen. – Dat wir nich wohr! rep min Oll, dat wir kein Mißbruk, wenn einer
sick dörch 'ne unschüllige List Röwers un Spitzbauwen von'n Liw' höll, un de
Bewis, dat sei mit so'ne Raß tau dauhn hadd hadden, leg in den Franzosen sinen
Mantelsack.

De Adjudant kek minen Ollen gnittig un giftig an, as hadd hei em girn eins mit
den Degen versetzen müggt. De Oberst tred heran mit en Gesicht, worin en ganzes
Dunnerwetter heruppe tog, un winkte mit de Hand, den Uhrkenmaker aftauführen;
äwer min Oll, bi den dat krus' En'n ganz herute kamen was, sprung vör un röp:
»Holt! de Mann is unschüllig, un wenn hir einer Schuld hett, denn bün ick dat,
denn up min Geheit un Befehl hett de Mann dat Stück utäuwt. Wenn hir einer
arretiert warden sall, denn bün ick dat.« – .Kann gescheihn!« säd de Oberst
kolt. »Lat't den Mann los un nemt desen hir!« – »Min Herzenskindting«, röp de
Herr Amtshauptmann, »wat dauhn Sei?« – »Mine Pflicht, Herr Amtshauptmann«, säd
de Oberst un gaww em de Hand. »Lewen Sei woll, Herr Amtshauptmann, min Tid is
üm!« Dormit gung hei ut den Hus'.

De ganze Sak gung so rasch vör sick, dat de meisten gor nich wüßten, wovon de
Red' was; ick am allerwenigsten, denn ick was man noch en lütten Dummbort; äwer
ick verstunn doch all so vel, dat mi klor würd: min Vader hadd sick wat in de
Supp brockt un set dor nu ganz nüdlich in. Ick fung denn nu natürlich an tau
rohren, un as de lütten Drois ehr Tranen drögen deden, lepen min de Backen dal.
Ick drängte mi achter minen Vader her, as hei nah de Strat rute schawen würd;
ok de Herr Amtshauptmann folgte. »Herr Amtshauptmann«, säd de Oll, »trösten S'
min arme Fru! Un du, Fritz«, röp hei mit tau, »hal mi minen Haut.« – Ick lep
rin un halte den Haut, un as ick em den bröcht, böhrt hei mi up un gaww mi en
Kuß un säd mi in't Uhr: »Segg Mutting, ick wir bald wedder hir.«

Nu gung de Tog denn af, twei Mann vör, twei Mann hin'n un in de Midd Möller
Voß, Bäcker Witt un min Vader. As sei an dat Sprüttenschur vörbi kemen, gung de
Dör up, un wer kamm rut? Min Unkel Hers', ok mit twei Mann, denn den hadd de
Kanonen-Oberst vörlöpig dor inspunnen laten von wegen dat Utritschen von de
Buren.

»Mein Gott!« säd min Oll, »Herr Ratsherr wat is dat mit Sei?« – »För't
Vaderland, Herr Burmeister«, röp min Unkel Hers'; »ick heww mi mit Mamsell
Westphalen in 'ne Verswörung inlaten, un nu hett mi de korsikanische Lindworm
in sine Krallen; äwer eigentlich is't wegen Möller Vossen sin Fuhrwark un de
ollen slusuhrigen Buren.« – Sei vertellten sick nu in'n korten ehr Geschicht,
un min Unkel Hers' gung mit sinen Dreimaster un sinen bunten Kragen so statsch
de Strat hendal, as kummandiert hei dat Ganze. Min Unkel Hers' was kein
Bangbüx, hei fürcht sick nich, hei höll dit för sinen grötsten Ihrendag, un as
wir hei in de Nacht nah den Regen twei Toll länger schaten, gung hei hoch
utgereckt de Bramborgsch Strat entlang un grüßte nah rechts un nah links, nah
Juden un Christen, un plinkte den Sprüttenmeister Tröpner mit de Ogen tau, hei
süll jo nich verraden, wat hei wüßt, un läd den Finger up den Mund, as hei bi
Jud' Salomonnen vörbi gung, taum Teiken, dat hei swigen süll, un knapp was hei
ut dat Dur rute, dunn vertellte oll Wewer Stahlsch allenthalben, den Herrn
Ratsherrn hadden de Franzosen mitnamen, sei wollen ut em en General maken; de
annern würden äwer woll uphängt warden.

Dat drütteihnte Kapittel

Worüm Fritz Sahlmann in den Dreck föll, Schauster Bank einen mit den
Flintenkolben kreg, de Herr Ratsherr Hers' all de Mählen in den ganzen Lan'n
anstecken will, un worüm de König von Preußen för den Herrn Ratsherrn ümmer en
Kuwert bereit höllt.

As uns' Gefangen ut dat Bramborgsch Dur kemen, marschierten sei mit ehre twei
Mann hin'n un twei Mann vörn äwer den Amtsbrink den ollen Bramborgschen Weg
entlang – denn Schasseen gaww dat dunn noch nich in Meckelborg –, un as sei in
den Hollweg kemen, de den Mählenbarg ruppe gung, den de Stemhäger Börgers den
»Pirddod« un ok woll »dat Hals- un Bein-En'n« näumen deden, kummandiert de
Wachtmannschaft »Holt!«, denn wider gung't abslutenmang nich. Dat ganze
Kanonen-Fuhrwark lagg in den Hollweg un was dor tau Senk drewen, un wenn alle
Pird ut Stadt un Amt, de nu nich dor wiren, taum Vörspann bi de Hand west
wiren, sei hadden desen Klumpen Unglück nich ut den Leim kregen. Dor seten nu
de Franzosen un futerten un ßackerierten. De Daglöhners ut de Stadt un von den
Amtsbrink würden mit Hack un Schüpp heranne slept, un frische Pird würden ut
dat Ritterschaftlich, ut Jürnsdörp un Klaukow ranne kummandiert, un dorbi
regent dat, dat nüms en drögen Faden an'n Liw' behöll. »Vader Voß«, seggt
Bäcker Witt, »wat's dit för'n Regen!« – »Schön Weder för'n laten Gasten«, seggt
oll Voß, »wenn ein all wecken sei't hett.« – »Ick kann min Hemd all utwringen«,
seggt de Bäcker. »Un mi lopen bi lütten de Stäwel all vull«, seggt de Möller. –
»Herr Burmeister, stellen S' sick achter minen Mantel in de Schuling«, seggt
min Unkel Hers' un makt sick noch en beten breider, as hei von Natur all was,
»ick freu' mi man, dat dese Tyrannen-Knechte ok dörch un dörch natt warden.« –
Min Vader stellte sick achter den Mantel, säd äwer nicks, denn hei hadd wat
in't Og fat't.

Baben up de Burd von den Hollweg stunnen allerlei Lüd', Daglöhners un Knechts
un Börgers ut Stemhagen, de trotz Regen un Unweder ut Niglichkeit un Mitgefäuhl
achter den Tog an gahn wiren, un mang desen Hümpel krop Fritz Sahlmann hen un
her un vertellte den einen un den annern, de't noch nich wüßt, den ganzen
Hergang von de Sak. As min Oll em gewohr würd, stunn hei grad bi den ollen
Inspekter Nicolai ut Jürnsdörp, de tau Pird kamen was un mit de Franzosen riden
müßt, dormit sei em sine Hofpird nich för ümmer mitnemen. – De oll Inspekter
Nicolai was en sihr gauden Fründ von minen Vader, un as em Fritz Sahlmann sinen
Strämel vertellt hadd, kunn min Oll dütlich seihn, wo em de oll Inspekter
taunicken ded un den Jungen wat in't Uhr säd. Fritz Sahlmann stek nu de Hän'n
in de Tasch un fläut't sick wat un fläut't sick an de Burd heran un fläut't
sick de Burd herunner, un as hei binah unnen was, hackt hei mit
Geschicklichkeit achter 'n Wörtel von 'ne olle Wid' un snuwwelte ganz natürlich
up de Gefangenen los, un as hei dicht bi minen Ollen was, föll hei, as künn't
gor nich anners sin, in den Dreck. Min Vader bückt sick dal un böhrt em tau
Höcht. »Passen s' up dat Pird«, säd de Jung', würd äwer ok glik von de
Franzosen ut den Kreis jagt un klattert de Burd wedder ruppe.

Was min Oll all vördem hallweg upmarksam up den Inspekter un den Jungen, so
würd hei dat nu noch mihr. Hei sach, wo de oll Nikolai von't Pird steg, mit sin
Ridpitsch klappt un sei Fritz Sahlmannen in de Hand gaww; wo de Jung' nu mit
dat Pird an tau ledden fung, ümmer up un dal, äwer ümmer dichter an de Burd,
bet hei endlich achter 'ne olle Wid' still höll, as wull hei dor Schutz gegen
den Regen säuken. Von hir ut makte hei den Ollen en Teiken, un de Oll, de in
den Schutz von Ratsherr Hersen sinen breiden Puckel stunn, ded, as wenn hei
sich dat Water von den Haut schüdden wull, un swenkt em dreimal tau.

'ne lütte Wil hadd dat wohrt, dunn kamm üm den Ümswang, wo de Ivenacker Weg in
de Bramborgsch Landstrat rinne bögt, 'ne grote Kutsch antauführen, dor satt en
General in, de de Nacht bi den Ivenacker Grafen in Quartier legen hadd, de
führte ok den Hollweg ruppe, un as sei an dat Flag kamm, wo de Transport hacken
ded, kamm dor 'ne Unordnung in de Soldaten, sei müßten de Kutsch ut den Weg'
gahn, un knapp würd min Oll dat gewohr, dunn flog hei, as ut 'ne Pistol
schaten, achter den Ratsherr sinen Mantel rute up jennsid von de Kutsch, de
Burd tau Höcht, achter de olle Wid', ret Fritz Sahlmannen Pitsch un Tägel ut de
Hand, rup up de Mähr un – hest du nich seihn! – den Barg hendal.

»Föh! Föh!« schrie'ten de Franzosen, »knack! knack!« säden de Hahns, un
»Kasten!« antwurte dat oll Füerslott, denn de Pulwer was so natt as oll Wewer
Stahlsch ehr Koffesatz.

En lütten Ogenblick was dat, as de Stemhäger Börgers ehren Burmeister so äwer
dat Feld un de Grabens henbösten segen, as wull'n sei em en lustig Hurrah
nahraupen, un Schauster Bank fung all an: »Uns' Herr Burmeister viv...«, as em
en französchen Flintenkolben tüschen de Schullern set't würd, dat hei blot
desen Wink tau folgen brukt, üm in de grötste Geswindigkeit unnen an den Barg
antaukamen, de annern folgten denn, un in'n Ümseihn was de Burd leddig bet up
den Inspekter Nicolai, de sick an 'ne Wid' lehnt hadd un dor in alle Rauh sin
Pip Toback rokte. Hadd dat nu keiner bemarkt, dat hei tau Pird ankamen was,
oder hadden de Franzosen utdrücklich seihn, dat hei nicks mit den Handel tau
dauhn hatt hadd, wil dat hei wid von sin Pird afstunn; genaug, em würd nicks
seggt. De drei äwrigen Gefangen äwer kregen duwwelte Wachen un würden ut den
Hollweg up't fri Feld ruppe bröcht un von dor, wil dat doch en beten bet in'n
Drögen was, unner de oll Buckmähl, von de de Barg den Namen hett.

Hir seten sei nu Rügg' an Rügg' up en Mählenstein un kalennerten. »För den
Burmeister is't gaud«, säd oll Witt un kämmt sick dat natte Hor mit den
missingschen Kamm achter äwer, »dat hei up so'ne Wis' fri kamen is, äwer för
uns is't slimm, denn nu sünd wi as de Immen ahn Wiser. Hei hadd uns doch woll
am En'n noch fri kregen.« – »Je, Vadder, wat wull dat nich«, säd de oll Möller
Voß un nickte den Inspekter Nicolai tau, de sick ok unner de Mähl stellen würd.
– »Hm!« smet min Unkel Hers' dormang, »Meister Witt, in städtsche
Angelegenheiten weit hei Bescheid, dat strid ick em nich af; äwer in
Kriegsangelegenheiten, wat dat Militörische anbedrapen deiht, dor hett hei sick
sindag' nich üm bekümmert, dor weit hei grad so vel von, as... as...« – »As Sei
un ick, Herr Ratsherr«, säd oll Möller Voß, ahn sick wider wat dorbi tau
denken. – »Möller Voß«, säd de Herr Ratsherr un richt't sick en Enning höger,
»jeder red von sick un nich von den annern. Wat Sei dorvon verstahn, dat weiten
Sei sid gistern nahmiddag, denn Sei un de oll Amtshauptmann un de Burmeister
hewwen uns in de Sak rinne fidelt, un wenn ick nich dormang kamen wir, denn set
oll Mamsell Westphalen hir ok up den Stein un klapperte mit de Tähnen. Wat ick
dorvon verstah, dat will ick Sei bald wisen. Kennen Sei Jahnen?« – »Meinen Sei
den ollen Jahn von de Peenhüser, de mine Fru de Pött beknütten deiht?« – »Ih,
wo! Turn-Jahnen mein ick, de up Stun'ns in Berlin is, Kolloffen in Lukow sinen
Swager.« – »Ne, de Mann is mi nich bekannt.« – »Na, denn hüren S'. Des'
Turnjahn geiht mal mit en Studenten in Berlin de Strat entlang un kümmt nah't
Bramborgsch Dur – denn de Berliner hewwen ebensogaud en Bramborgsch Dur as wi
Stemhäger – un wis't dor baben ruppe, wo de Sigsgöttin süs stahn hett, de de
Franzosen mitnamen hewwen, un fröggt den Studenten, wat hei sick dorbi denken
deiht. – Nicks, seggt de. – Swabb! haut hei em an den Hals.« – »Dat was drist«,
seggt Möller Voß. – »Ja, Herr Ratsherr«, seggt oll Witt, »mi sitt de oll Hand
ok verdeuwelt los, äwer...« – »So lat't mi doch utvertellen!« seggt min Unkel
Hers'. »Musche Nüdling, säd Turnjahn tau den Studenten, as de sick äwer de
Mulschell stark verstutzen ded, dit is en Denkzettel för't Nicksdenken. Du
haddst di dorbi denken müßt, dat wi de Sigsgöttin uns ut Paris wedder halen
möten.« – »Ja, äwerst...«, seggt Witt. – »Dat's denn doch, äwerst...«, seggt de
Möller. – De Herr Ratsherr let sei äwer nich tau Wurd kamen un wen'nt sick an
den Möller: »Nu frag ick Sei, Möller Voß, wenn Sei sick dese Mähl so anseihn,
wat denken Sei sick dorbi?« – »Herr Ratsherr«, seggt Möller Voß un steiht up un
stellt sick en beten ut de Firn, »Herr Ratsherr, Sei warden mi doch nich so
traktieren?« – »Ick frag blot, Möller Voß, wat denken Sei sick dorbi?« – »Je«,
seggt de Möller un kickt de Mähl in de Höcht, »wat sall ick mi dorbi denken?
Ick denk, dat dat 'ne olle Huk is un dat sei äwer Frühjohr nige Flägel hewwen
möt un dat, wenn de Stein baben nich beter sünd as de, de hir unnen liggt, de
Stemhäger verdeuwelt velen Sand mit ehr Mehl verzehren möten.« – »Un dorin hest
du recht, Vadder«, seggt de Bäcker. »Un dorin hett hei unrecht«, röppt min
Unkel Hers', »wenn hei richtig antwurt't hadd, denn hadd hei seggen müßt: sei
möt anstickt warden. Un sei ward anstickt warden; all de Mählen in'n ganzen
Lan'n möten anstickt warden.« Un dormit stunn hei up un gung mit groten
Schritten üm den Mählenstein herüm. – »Gott sall uns bewohren!« seggt Möller
Voß, »wer sall dese Schanddaht utäuwen?« – » Ick!« säd min Unkel Hers' un slog
sick för de Bost un gung neger an de beiden ran, de gor nich wüßten, wo ehr
geschach, un flustert ehr tau: »Wenn de Landstorm losbreckt, denn stek wi all
de Mählen as Füerteiken an; en Fanal nennt einer dat, un de beste Bewis, dat ji
nicks von den Krig verstaht, is, dat ji nich mal weit't, wat en Fanal is.« –
»Herr Ratsherr«, seggt Möller Voß, »'t is mi ganz egal, ob dat en Fanal oder en
Kanal oder sü's en annern Aal is; wer mi min Watermähl ansteckt, de kann sick
up wat gefaßt maken.« – »Buckmählen, Windmählen mein ick, Möller Voß; wer seggt
denn von Watermählen? Watermählen liggen in de Grund un brennen nich. Un nu
frag ick jug, hett de Burmeister woll de Kenntnis un de Kurasch', in Krigstiden
so tau handeln as ick?« – »Dat hei Mählen anstecken will, hett hei nich seggt«,
säd de Bäcker un kek den Herrn Ratsherrn en beten sihr ungewiß an, as wenn hei
nich wüßt, ob dat Irnst oder Spaß sin süll. – »Min leiw' Witt, Sei kiken mi an
as de Kauh dat nige Dur; Sei wunnern sick äwer mi un denken: Wat will so'n
Stemhäger Ratsherr? Wat weit de von Krigskunst? Min leiw' Witt, Sei kneden
Ehren Deig mit de Füst in'n Backeltrog, ick kned minen mit Äwerleggung in'n
Kopp. Wenn ick henstellt wir, wo ick henhürt, denn stünn ick vör'n König von
Preußen un redt mit den Mann. ›Majestät‹, säd ick, ›sünd woll en beten sihr in
Verlegenheit?‹ – ›Wat wull ick nich, Herr Ratsherr‹, seggt hei, ›dat Geld is mi
up Stun'ns hellschen knapp.‹ – ›Wider nicks?‹ segg ick. ›Dat's Kleinigkeit!
Gewen S' mi blot 'ne Vullmacht, dat ick dauhn kann, wat ick will‹ – licentia
poetica heit dat up Latinsch, Möller Voß – ›un ein Regiment Garde-Granedier.‹ –
›De sälen Sei hewwen, min leiw' Herr Ratsherr‹, seggt de König, un ick lat de
ganze Judenschaft ut all sinen Staaten up den Sloßhof in Berlin tausamen kamen,
beset't dat Sloß mit min Gardegranedier un stell mi an de Spitz von ein Kumpani
un marschier dormit in den Sloßhof. ›Sid ji nu all dor?‹ frag ick de Juden. –
›Ja‹, seggen sei. – ›Will'n ji nu friwillig‹, segg ick tau de Juden, ›de Hälft
von jug Vermägen up den Altor des Vaterlandes opfern?‹ – ›Dat kän' wi nich‹,
seggt de ein, ›denn sünd wir rungeniert.‹ – ›Will'n ji, oder will'n ji nich?‹
frag ick. ›Achtung!‹ kummandier ick. ›Herr Ratsherr‹, seggt en anner, ›nemen S'
en Virtel.‹ – ›Keinen Gröschen unner de Hälft‹, segg ick. ›Macht euch fertig!‹
– ›Wi will'n jo!‹ schrigen de Juden. – ›Schön!‹ segg ick. ›Denn gah nu jeder
enzeln ruppe nah den witten Saal, dor sitt des Königs Majestät up den Thron, un
dor legg ein jeder sin Geld vor die Stufen des Thrones.‹ – Wenn sei all ruppe
west sünd, gah ick ok rup. ›Na‹, segg ick, ›Majestät, wo's 't nu?‹ –
›Wunderschön, min leiw' Herr Ratsherr!‹ seggt hei. ›Wenn't anner all so wir!‹ –
›Dat will wi woll krigen!‹ segg ick. ›Gewen S' mi blot en Stückener twintig
Regimenter Infanterie, teihn Regimenter Kavallerie un so vel Kanonen, as Sei up
Städ's grad missen känen.‹ – ›De sälen Sei hewwen‹, seggt de König. – ›Schön!‹
segg ick un marschier mit min Soldaten af, ümmer dörch Wischen un Bräuker un
jung' Dannenschonungen, Flanken stets gedeckt. Ick smit mi up Hamborg; den
Prinzen Eckmühl äwerfall ick, hei ward vör mi bröcht. ›Bugt mi mal en rechten
hogen Galgen!‹ segg ick. – ›Gnade!‹ seggt hei. – ›Nicks dor‹, segg ick, ›von
Gnad'! Dat's dorför, dat du hest Herzog von Meckelborg warden wullt.‹« – »Ick
bidd Sei üm Gottes willen, Herr Ratsherr«, seggt Möller Voß, »reden S' sick un
uns nich üm den Hals, bedenken S' blot, wenn de Kirls dorvon wat verstün'n.« –
»Dat wir der Deuwel!« säd min Unkel Hers' un kek de Franzosen de Reih lang an,
doch as hei sach, dat sei nich Achtung up em gewen, säd hei: »Sei sünd 'ne olle
Bangbüx, Möller Voß. De Kirls verstahn kein Plattdütsch. – Also: ick häng em up
un treck mi linksch in't Hannöwersch rin un fall em sülwst, den Korsikan... –
na, ji weit't, wen ick mein – in den Rüggen. Dat anner is all dumm Tüg; in'n
Rüggen fallen is de Hauptsak. – 'ne grote Slacht! Föfteihndusend Gefangen! Hei
schickt mi 'n Trumpeter: ›Waffenstillstand!‹ – ›Kann nicks ut warden‹, segg
ick, ›taum Spaß sünd wi nich hir.‹ – ›Freden!‹ lett hei mi seggen. – ›Schön!‹
segg ick, ›Rheinland un Westfalen, ganz Elsaß un dreivirtel Lothringen.‹ –
›Kann ick nich!‹ seggt hei, ›min Brauder möt dorvon lewen.‹ – Also wedder
vörwarts! Ick treck mi rechtsch un beruhig' Belligen un Holland, mit einmal
swenk ick linksch in. ›Weit der Deuwel!‹ seggt hei, ›dor hett dat Unglück den
ßackermentschen Ratsherrn wedder up min Achtersid!‹ – ›Erstes
Granedier-Regiment, fällt's Bajonett!‹ kummandier ick; de Batteri ward namen.
›Zweites Husaren-Regiment vor!‹ – Hei wagt sick mit sinen Generalstab tau wid
vör, wupp! hewwen em de Husoren bi de Slafitten. ›Hir is min Degen!‹ seggt hei.
– ›Schön!‹ segg ick. ›Nu kamen S' man mit. Un ji, Kinnings, känt nu ruhig nah
Hus gahn; de Sak is vörbi.‹ Ick bring em nu gefesselt an die Stufen des
Thrones: ›Majestät von Preußen, hir is'e!‹ – ›Herr Ratsherr‹, seggt de König,
›bidden S' sick 'ne Gnad ut.‹ – ›Majestät‹, segg ick, ›Kinner heww ick nich,
will'n Sei äwer wat äwriges an mi dauhn, denn gewen S' min Fru, wenn ick ut de
Welt gahn süll, 'ne lütte Pangsionierung. In'n äwrigen wünsch ick in'n
Privatstand as Stemhäger Ratsherr wedder taurügg tau treden.‹ – ›As Sei
will'n‹, seggt de König. ›Dat marken S' sick äwer: wenn Sei mal nah Berlin
kamen süllen, en Kuwert is ümmer för Sei deckt.‹' – Ick mak min Verbeugung:
›Adjüs!‹ un gah wedder nah Stemhagen.« – »Dat's brav von Sei!« seggt Bäcker
Witt. »Äwerst wat helpt uns de ganze schöne Krigskunst? De Sak is ditmal up't
verkihrt En'n tau Welt kamen: Sei hewwen em nich, hei hett Sei un uns dortau,
un wenn weck gefesselt an die Stufen des Thrones brecht warden, denn sünd wi
dat. Ick glöw, de Burmeister is doch woll de Kläukst von uns west, denn de is
nu all äwer alle Barg un sitt in den Drögen, un uns klappern de Tähnen in'n
Mund, as wenn en Büdel mit Hasselnät schüdd't ward.« – »Ach, wat!« säd min
Unkel Hers', »dat's kein Kunst, so vör alle sichtlichen Ogen wegtaujagen – ne,
min Rat is, wi maken't finer, mit 'ne Krigslist; also mak sick en jeder en por
Krigslisten t'recht, den kän wi jo nahsten de best dorvon utsäuken.«

De oll Möller Voß hadd wildeß kein Wurd spraken, hei kek, so gaud as dat in den
Regen gung, den Barg hendal nah de Landstrat. »Mein Gott!« säd hei endlich,
»dat is jo woll rein unmäglich! Dat is jo woll min Fiken un Jochen Vossen sin
Hinrich, de dor antauführen kamen?«

Un so was't.

Dat virteihnte Kapittel

Worüm de Herr Amtshauptmann mit 'ne leddige Waschschöttel vör min Mutting
stunn. Wat Fiken un Hinrich wullen; un worüm Fritz Sahlmann mit sine Red nich
tau Schick kamm.

De trurigste Dag in mine Jugendtid, up den ick mi tau besinnen weit, was des'.
Leiwer Gott! wo sach dat in min Mutting ehr Stuw' ut!

Min Mutting hadd woll all lang' markt, dat wat vörgüng, wat nich sin süll, un
wenn sei ok en sihr beweglichen Geist hadd un 'ne lewige Vörstellung, de ehr
allens glik vör de Ogen bröcht un in't Licht stellt, so hadden doch Krankheit
un Leid sei doran gewennt, sick tau faten, un, wat kamen müßt, in Ergewung tau
dragen; äwer Ungewißheit is in so'ne Lag' sihr slimm, un wat noch slimmer is,
dat is de Unmäglichkeit, sick Gewißheit tau verschaffen. Als sei de lude Red'
von minen Vader up de Dehl hüren ded un de heftigen Würd' von den Franzosen un
den korten Befehl von den Obersten, ahnt sei, wat dor geschach, ahn dat sei de
Würd' verstunn; de Angst steg in ehr up, un kein Minsch was üm ehr, kein Minsch
hürt up ehr Klingeln. Ehre hülplose Lag' un dat bittere Gefäuhl, dat sei nich
helpen künn, dat sei nich dor stünn, wo sei stahn müßt, an de Sid von minen
Vader, äwernemen sei, un as de oll Amtshauptmann in de Stuw' rinne kamm, was
sei beswimt un lagg för dod in ihren Krankenstaul.

De oll Herr was mit den schönsten Trostspruch ut Mark Aurelen up de Lippen
rinne treden; äwer as hei den Taustand gewohr würd, föll hei ganz ut de Rull un
röp ein äwer't anner Mal: »Ne, wat denn? Min Herzenskindting! Wat is Sei? Wat
is Sei?« De oll Herr, de süs nich ut de Fatung tau bringen was, was mit sin
Gedanken rein ut Rick un Schick geraden, un hei hadd blot dat düstre Gefäuhl
behollen, dat hir wat gescheihn müßt, un as ick mit de hellen Tranen in de Ogen
rinne störten ded, stunn hei mit 'ne Waschschöttel, wo kein Water in was, vör
min Mutting un röp: »Dies ist doch eine sehr sonderbare Sache!« – Endlich kamm
up min Schrigen de Fru Amtshauptmannen un Mamsell Westphalen tau Hülp. Ick hadd
mi an min Mutting ran smeten un röp ein äwer't anner Mal: »Mutting, min leiw'
Mutting, hei kümmt wedder; ick sall di seggen, hei wir bald wedder hir!« –
Endlich, endlich kam sei tau Besinnung, un was dat irst ängstlich west, so würd
dat nu en Jammer.

Trösten is dat lichtste Geschäft för den, de mit Redensorten baben den Harten
weg en Trurigen einen Bewis von sin Höflichkeit gewen will; äwer't is dat
swönnste Geschäft, wenn einer sin Hart, bet an den Rand vull Leiw', in en anner
bedürftig Hart utgeiten müggt un dorbi fäuhlt, dat all de Leiw', de man beiden
kann, nich utreikt, üm dat arme Hart tau nige Hoffnung lebendig tau maken; un
dit swor Geschäft ward tau 'ne Unmäglichkeit, wenn einer an sinen eigenen Trost
nich glöwt. Gott Lob un Dank! Dit was hir nich de Fall. De tru'sten Harten
stunnen uns bi, un den ollen Herrn un sine gaude Fru gelung dat bi Lütten, min
Mutting in ehren Jammer Rauh tau verschaffen, un as sei man irst för Grün'n
taugänglich was, dunn süll't nich doran fehlen, denn hadd ein Minsch up de Welt
Grün'n, denn hadd sei de oll Herr Amtshauptmann, un hüt sport hei sei nich.

Bi mi verslogen de Grün'n weniger, äwer ick was dorüm doch noch ihre tröst't as
min Mutting. Mi hadd Mamsell Westphalen up den Schot namen, un währenddeß, dat
ehr de Tranen ut de Ogen schoten, makt sei mi de prächtigsten Utsichten up de
schönsten Appel, un dat ded't bi mi; en Kinnerhart is bald tröst't, un verlangt
en Bom en düchtigen Regen, so ward en Grashalm all nah en Daudruppen frisch.

As de irste Jammer vöräwer was, kamm de Stadtdeiner Luth herinne un säd den
Herrn Amtshauptmann, Möller Vossen sin Fiken stünn buten un wull em en por
Würd' spreken. »Min Herzenskindting«, säd de oll Herr, »dat is en braves Mäten,
ick weit dat gewiß, un sei ward ok üm ehren Vader in Ängsten sin; ick denk, wi
hüren hir, wat dat arme Worm will. Wo seggt Horaz: est solamen miseris socios
habuisse malorum. Ick äwersett Sei dat nahsten. – Luth, min leiw' Mann, lat Hei
dat Mäten rinne kamen.«

Fiken kamm herin. Sei was 'ne lütte, finbugte Dirn, äwer de Gesundheit lagg up
ehre frischen Backen, un wenn ehr Ogen up Stun'ns ok trurig vör sick hen segen,
so kunn em doch seihn, dat sei tau Tiden lustig in de Welt rinne lachen kunnen.
Ehr ganz Utseihn wis'te, dat sei in allen Dingen en bedräplich Mäten was, wat
sick nich von ehr Unnernemen afwennig maken let, un up ehr truhartig Gesicht
was tau lesen, dat sei sick nich mit een Unnernemen afgaww, wenn sei't nich für
recht inseihn hadd. Sei hadd äwer ehr dreistückig Mütz wegen den Regen en rodes
Dauk bunnen un stunn so sauber in ehren rod- un gräunstripigen wullintlin'n
Rock vör den ollen Herrn, dat hei sick nah sin Fru ümwen'nte un halwlud säd:
»Ne, wat denn, Neiting?« – As Fiken em ehren Knix makt hadd, gung sei an de
Frau Amtshauptmannen un min Mutting un Mamsell Westphalen ranne un makte ehr ok
einen un gaww ehr de Hand, so wull dat de oll truhartige Tid.

»Herr Amtshauptmann«, säd Fiken, »min Vader un uns' Buren hewwen ümmer vel
Gauds von Sei vertellt, un dorüm bün ick drist naug, in min Drangsal tau Sei
tau kamen.« – »Wat haddst du denn woll up dinen Harten, min Döchting?« frog de
oll Herr fründlich un läd ehr de Hand up den Kopp. »Ne, wat denn?« – »Herr, min
Vatting is unschüllig«, säd sei wider un kek den Ollen so recht mit Vertrugen
in de Ogen. – »Dat hei dat is, weit ick, min Kindting«, säd de oll Herr un
nickte mit den Kopp. – »Un dorüm heww ick ok kein Angst, dat hei nich bald fri
kamen möt«, säd Fiken. – »Hm! Ja! Dat heit, dat wir nich mihr as recht. Äwer in
de jitzige Tid geiht Gewalt vör Recht, un is dat all bi den besten Willen in
ruhigen Tiden för den Minschen swor, den Unschülligen von den Schülligen
utfinnig tau maken, so is dat in Krigstiden noch swönner, vör allen, wenn de
gaude Will fehlt.« – »Dorvör heww ick kein Bang'n«, föll Fiken rasch in; »fri
möt hei kamen, un dat ball. Äwer min Vatting is en ollen Mann, em kann wat
taustöten, un denn is keiner üm em rümmer, dorüm wull ick em nah.« – »Min
Döchting«, säd de oll Herr un schüddelt mit den Kopp, »du büst jung, un
Soldaten sünd ruge Gäst, dat künn kein Trost för dinen Vader sin, wenn hei di
in ehr Gesellschaft wüßt.« – »Herr, ick wull ok nich allein mit, min Vedder
Hinrich, wat Jochen Vossen sin Sähn is, de wull mit mi, un wi dachten, wenn Sei
uns en Schriwen, so as en Schutzbreiw, mitgewen, denn künn uns nicks
passieren.« – . »En Schutzbreiw?« säd de oll Herr un schüddelt düller mit den
Kopp. »Min Döchting, dat Volk ward sick vel an en Schutzbreiw von einen
Stemhäger Amtshauptmann kihren. Un doch, min Herzenskindting!« un wen'nt sick
an min Mutting, »wenn ick ehr so'n Breiw an den Obersten von Toll mitgew; ne,
wat denn? – Neiting, er müßte nicht der Sohn von Renatus von Toll sein, wenn
hei dit lütt Mäten ahn Schutz let. – Un du seggst«, wen'nt hei sick wedder an
Fiken, »din Vedder Hinrich will mit di?« – »Ja, Herr, hei steiht hir up de
Dehl.« – »Raup em mal rinne!«

Hinrich kamm rin. Hei was en sturen Kirl, breid in de Schullern un rank in de
Hüften, blag von Ogen un hell von Hor; von de Ort, de einer bi uns in de
Austtid von morgens Klock söß bet abends Klock nägen den Seißenbom regieren
süht, as wir't 'ne Schriwfedder, womit en jeder sin Dagwark verteiken müßt. –
»Un du, min Sähn«, säd de oll Herr, »du wullst mit Fiken gahn?« – »Ja, Herr.« –
»Un du wullst ehr Schutz sin un wullst sei nich verlaten?« – »Ja, Herr! Un ick
heww min Pird un Wag' hir, un ick dacht so. wenn dat Franzosentüg nicks
dorwedder hadd, kün'n jo de Gefangen mit Fiken führen, un ick güng denn biher.«
– »Herr Amtshauptmann«, röp min Mutting, »helpen S' em tau sin Vörnemen, dit is
möglicher Wis' de einzigste Gelegenheit, dat ick minen Mann dat Notwendigste
nahschicken kann. Hei is jo, as hei gung un stunn, up de Strat reten worden, un
denn in dit Weder!« – »Wohr, min Herzenskindting, wohr! Ja, ick will di den
Breiw schriwen, Fiken. Un, Neiting, de oll Möller is ok ahn Kledaschen
wegkamen, sorg dorför. – Minen Mantel, Mamsell Westphalen, un ok 'ne Slapmütz,
denn ick weit, hei dröggt weck. Un, min Herzenskindting«, säd hei tau min
Mutting, »wer sick einmal doran gewennt hett, för den is dat slimm, wenn hei
sei missen sall.« – »Fritz«, säd Fru Amtshauptmannen tau mi, »lop räwer nah
Bäcker Witt's, ob de Strüwingken ehren Vader nich ok wat mitschicken wull.«

Nu gang dat denn an't Packen; in'n Ümseihn was dat besorgt, un as allens up den
Wagen lagg, kamm de Strüwingken noch mit en groten Korw vull Botterpamel un
Mettwust antaudragen. Fiken satt all up den Wagen, de Herr Amtshauptmann hadd
den Breiw farig, un as hei'n Fiken gewen hadd, röp hei Hinrichen bi Sid un säd:
»Also du büst Jochen Vossen sin Sähn, de mit den Möller so lang in'n Prozeß
legen hett?« – »Ja, Herr Amtshauptmann, nemen S' 't nich äwel, äwer min Vader
was ok wat steinpöttig un hadd sick dorup set't; äwer ick bün derowegen
herkamen un heww ok mit den Möller all redt un nahsten ok mit Fiken, un wenn't
nah minen Willen geiht, denn kümmt de Sak in de Reih.« – »Min Sähn«, säd de oll
Herr un gaww em de Hand un schüddelt s', »irstens will 'ck di wat seggen: du
geföllst mi. Äwer tweitens will ick di ok watt seggen: du hest di tau den
Möller sin Fiken ehren Schutz upsmeten, lettst du mi dat Mäten en Hor krümmen,
denn kumm mi nich wedder unner de Ogen.« – Dormit dreiht hei sick üm, gung in
min Mutting ehr Stuw' un säd: »En prächtiges Mädchen, min Herzenskindting!«

»Wat säd de Herr Amtshauptmann tau di?« frog Fiken, as Hinrich an ehre Sid satt
un dat Fuhrwark furt gung. »Oh, hei säd man so«, säd Hinrich. »Äwerst du wardst
di verküllen!« set't hei hentau un wickelt sei in den ollen Herrn sinen Mantel
un führt grelling de Strat dal.

As sei knapp ut den Dur wiren, kemen ehr de Stemhäger Lüd' entgegen, de noch
'ne Wil mit de Franzosen un de Gefangen gahn wiren; vöran natürlich Fritz
Sahlmann. Wo sach de Jung' ut! As hadd hei den Dag äwer in Teigelkuhl un
Leimtrad wirkt. »De Burmeister is utritscht!« röp hei de Strat lang. »De
Burmeister is up oll Nicolain sinen Brunen in de Wicken gahn. Ick heww em en
Wink gewen, un heidi! was hei.« – »Jung', wat redst du?« säd Schauster Banken
sin Fru, de äwer de halwe Husdör nah ehren Mann utkek. – »Ja, Nahwersch«, säd
Sprüttenmeister Tröpner, de nu ranne kamm. »de Burmeister is ehr fläuten gahn;
äwer dinen Mann hewwen s' en Denkzettel gewen; kak em man en beten Saffran un
Roggenmehl un legg em dat mang de Schullern, wo em de Franzos' mit den
Flintenkolben keddeln ded.«

As en Lopfüer gung de Nahricht dörch de Stadt: »De Burmeister is up Nicolain
sinen Brunen de Franzosen ut de Lappen gahn!« Un de Stadtdeiner Luth ströt't in
min Mutting ehr Stuw' herin mit en Gesicht, as wenn de tweite Pingsten- un
Oster-Dag up einen Dag follen wir un hei wir dortau set't, dat hei dat Part von
Vergnäugen, wat an desen Dagen up de ganze Stemhäger Börgerschaft fallen ded,
allein geneiten süll. »Fru Burmeistern!« röp hei, »verfiren S' sick nich! –
Herr Amtshauptmann, 't is wat Gauds! – 't is wat Gauds, Fru Amtshauptmannen! –
Mamsell Westphalen, wo is't mäglich! – Uns' Herr is de Franzosen utritscht!« –
Ach du leiwer Gott, wat würd't för en Upstand! Min Mutting bäwerte an Hän'n un
Fäuten, de Herr Amtshauptmann verget sin Öller un sin Stellung, kreg den
Stadtdeiner bi'n Kragen un schüddelt em nah Kräften: »Luth, Mann, besinn Hei
sick! Uns is hir nich spaßig tau Maud'.« – De Fru Amtshauptmannen gung in
Besorgnis an min Mutting ranne, un Mamsell Westphalen satt stur un stiw un säd:
»Mit Verlöw tau seggen, Herr Amtshauptmann, hei 's 'n Hanswust!« – »Herr
Amtshauptmann, Herr Amtshauptmann!« röp Luth un let sick schüddeln, »glöwen S'
mi dat doch tau, Fritz Sahlmann het't jo mit anseihn un hett mi't seggt.« –
»Fritz Sahlmann? Min Fritz Sahlmann?« frog de oll Herr un let den Stadtdeiner
los. – »Herr Amtshauptmann«, säd Mamsell Westphalen ganz ruhig, »as de ein
heit, süht de anner ut. Fritz Sahlmann un de Wohrheit kiken sick enanner an as
Kukuk un Säbenstirn.« – »Wo is de Jung'?« frog de oll Herr, – »Hir buten steiht
hei up de Dehl«, säd Luth.

Mit grote Schritten gung de oll Herr nah de Dör un röp rute: »Fritz! Fritz
Sahlmann, kumm hir mal rinne!« – Fritz Sahlmann kamm; in sine Bost wiren twei
Gewalten: de Lust, sine Heldendahten tau vertellen, un de Furcht vör en natt
Johr von wegen sin Utseihn; de ein drew em nah vörwarts, un de anner höll em
taurügg, un't müggt jo woll de ein linksch un de anner rechtsch wirken, genaug,
hei kamm verschrat in de Dör, mit sin gaud Sid irst, hadd äwer doch sin Reknung
falsch äwerslagen, denn hei let dorbi uter acht, dat up dese Wis' sin
natürliche Swerpunkt, mit den hei sick in den Hollweg dal set't hadd, de Fru
Amtshauptmannen un Mamsell Westphalen alsoglik vör de Ogen kamen müßt. – »Fritz
Sahlmann«, frog de oll Herr, »wat is dit all?« – Fritz Sahlmann, de in'n ganzen
mit 'ne Ort von Stolz inrückt was, let den Kopp hängen un kek sin Unnerdeil an:
»Ob, nicks, Herr Amtshauptmann! Blot en beten reinen Leim.« – »Gott bewohr uns!
« röp de Fru Amtshauptmannen, »wo süht de Jung' ut! Wer sall den wedder rein
krigen!« – »Dör möt Fik un Korlin, jede mit ein stuwen Bessen, äwer«, säd
Mamsell Westphalen ganz ruhig. – »Jung'«, säd de Herr Amtshauptmann, »nu segg
mi glick de reine Wohrheit: is de Burmeister flüchtig worden oder nich?« – »Ja,
Herr Amtshauptmann«, säd Fritz un kek wedder tau Höcht, »hei's ehr schappiert.«
– »Lägen!« smet Mamsell Westphalen verluren dormang. »Wo kann ut so'n unreines
Gefäß de reine Wohrheit kamen?« – »Vertell, Fritz!« säd de Oll. Un Fritz
vertellt.

't kümmt oft vör in de Welt, dat einer tau vele Ihr inausten will un doräwer ok
de verlustig geiht, de em mit Recht taukümmt. So gung dat Fritzen ok. As hei
bet sinen Andeil an de Geschicht kamen was, vertellt hei so ümständlich,
beschrew sinen natürlichen Fall so genau un makt so vele Redensorten, üm sine
Daht in en helles Licht tau stellen, dat hei noch lang' nich mit de Geschicht
tau En'n was, as Luth mit den Sprüttenmeister Tröpner herinne kamm un de Herr
Amtshauptmann sick an den wen'nte: »Mein lieber Meister, was wissen Sie von der
Sache?« – Meister Tröpner fäuhlte ut dese hochdütsche Frag rute, dat hei von
den ollen Herrn as en gebildten Minsch traktiert würd, un beslot, sick ok as en
gebildten Minsch tau bedragen, hei säd also up Hochdütsch: »Ich hätte es von Ur
tau En'n mit angesehn.« Nu vertellte hei denn de Sak wedder von vör, let Fritz
Sahlmannen sinen Andeil ganz weg un slot sine Vertellung mit dese Würd': »Un
somit sprung de Herr Burmeister achter den Herrn Ratsherrn sinen Mantäng
heraus, fuhr um die Ekklipage rum, krawwelte sich fixing den Äuwer in die
Höchte, sprung achter de holle Weide, riß Fritzen vor Gewalt die Tägel aus die
Hände, swung sich in den Sadel, un als er man erst die Fühlung von den Braunen
unter sich hatte, bädelte er plängschaß den Barg hendal, ümmer auf die
Pribbenowschen Dannen zu, was't Tüg hollen wull.« – »Un de Franzosen?« frog de
oll Herr. – »Oh, Herr Amtshauptmann, die wären halb verklamt, un als sie
schießen wollten, gung nichts nich los von wegen der Nassigkeit, sie schmissen
sich also in ihrer Zornigkeit auf uns Unschuldswürm von bloße Zuschauer und
hätten den Schustermeister Bank aus der Bramborgsch Strat mit den Kolben mang
de Schullerbläder ramponiert, worauf wir alle uns exküsierten, indem daß wir
den Barg run lepen.« – »Min Herzenskindting«, röp de oll Herr, »des' lütt
Burmeister is en Kirl as en Uhrworm! Das ist ein Kerl, fix wie ein Feuerschloß,
min Herzenskindting!« – Äwer de, för de des' Red bestimmt was, hürte em nich.
Min Mutting lagg in ehren Staul un weinte bitterlich. As de Red' up dat
Scheiten kamm, drückte sei den Arm von de gaude Fru Amtshauptmannen so fast an
sick, as wull sei sick doran hollen gegen den Swindel, de ehr beföll, äwer as
endlich de Gewißheit herute kamm, dat min Vader gesund dorvon kamen was,
stört'ten de Tranen ehr ut de Ogen, sei deckte ehr Dauk äwer ehr Gesicht un
weinte still vör sick hen.

Wiren dat Freudentranen? Wer weit. Wer kann seggen, wo Freud un Weihdag' sick
scheiden? Sei spelen tau wunderlich in dat Minschenhart inenanner äwer; sei
sünd Uptog un Inslag, un woll den, bi den ut beiden en fastes Gewew' ward! De
Tran, de ut Weihdag' geburen is, hett so gaud ehren Inslag von Hoffnung as de
Freudentranen ehren Inslag von Furcht. De vergangen Angst üm minen Vader un de
Furcht vör sine Taukunft wewten sick in min Mutting ehr freudig Dankgefäuhl, un
de Tran, de up de Ird föll, was kein reine Freudentran. Föllt äwerhaupt up
unsre Ird 'ne reine Freudentran?

't was ganz still worden, en Engel flog dörch de Stuw', ne korte Tid man; de
Engel täuwen nich lang' bi uns – ick weit't, denn ick stunn mit den Kopp an
uns' brune Stuwenklock un weinte un horkte up den Parpendikel – ne korte Tid!
Ick kek tau Höcht: de oll Herr kek ut dat bäwelste Finster in den grauen Hewen,
min Mutting un de Fru Amtshauptmannen weinten, Mamsell Westphalen ok, sei hadd
Fritz Sahlmannen an de Hand fat't, un bi den letzten Flägelslag von den Engel
säd sei: »Fritz, min Sähning, gah nah'n Sloß un treck di drög an, Fik sall di
din sünndagsch Tüg gewen.« – »Un ick, Herr Amtshauptmann«, säd Luth, »will nah
Gülzow, un Tröpner kann nah Pribbenow gahn, dat wi den Herrn Burmeister nich
verfehlen.« – De oll Herr nickte mit den Kopp, gung an min Mutting ran, an de
ehr Knei ick mi ran leggt hadd, un säd: »Sei un de Jung' hir hewwen hüt alle
Ursak, unsern Herrgott tau danken, min Herzenskindting.«

Dat föfteihnte Kapittel

Worüm sick de Oberst bi Fiken ehr Red' afwennen müßt, un worüm sick Fiken bi
Hinrichen sin Red' afwennen müßt. Worüm de Herr Ratsherr up de knendlichen Lüd'
schull, un de Möller wünscht, dat hei 'ne Kreih wir.

As Fiken mit Hinrichen an den Mählenbarg kamm, flogen ehr Ogen nah allen Siden,
un't durt ok nich lang', dunn hadd sei ehren Vader un sin Gesellschaft rute
kennt, wo sei dor unner de Mähl seten. »Dor is min Vader«, säd sei tau
Hinrichen. – »Na«, säd Hinrich, »denn will'n wi hir rechtsch von den Hollweg
nah den hakten Acker nah de Mähl tau ruppe bögen. Slicht ward't man gahn; äwer
dörch den Hollweg is jo nich dörchtaukamen, un du kannst jo denn ok mit dinen
Vader reden.« – »Holt«, röp Fiken, »nich rechtsch nah de Mähl tau, ne, linksch
von de Mähl af bög ut den Weg'; ick will nich mit em reden. – Leiwer Gott! nu
hett hei uns all seihn, nu winkt hei.« – »Fiken«, säd Hinrich, as hei nah ehre
Wisung führen ded, »wat heit dat? Worüm geihst du dinen Vader ut den Weg'?« –
»Wil ick em nicks nützen kann, ihre ick den Breiw bestellt heww. Wer weit, wo
de Franzosen dat upnemen, wenn ick mit em red? Dor kann Larm un Strid ut
entstahn, un wenn wi in de Ort vör den Obersten bröcht warden, ward hei uns
grad nich mit fründliche Ogen anseihn. Un denn, wotau sall ick minen ollen
Vader mit Utsichten unner de Ogen gahn, de noch in widen Felden liggen? För den
Ogenblick is dat naug, dat hei weit, wi sünd üm ern.«

Mitdewil wiren denn nu ok de Kanonen ut den Hollweg losböhrt un losgrawen, un
de Tog was wedder in Bewegung. De Gefangen würden up de ein Sid von den Hollweg
entlang kummandiert, un Hinrich führt up de anner, so grell hei in oll
Nahmakern sin Streking vörwarts kamen kunn. Fiken kek nah den Obersten ut.
»Wenn ick em seih, kenn ick em wedder«, säd sei tau Hinrichen. »Hei hett en
gaud Gesicht, wenn dat ok hart utsach, as hei den Burmeister wegbringen let.«
So kemen sei an de Kanonen vörbi un an männigen Hümpel Franzosen, de in den
deipen Weg sachten furtsleus'ten. Tauletzt, dicht vör den Bremsenkraug, segen
sei den Obersten, wo hei mit weck von sin Offizierers Schritt vör Schritt
vörwarts red. – »Hinrich«, säd Fiken, »hir jag vörtau un up den Äuwer holl
still, ick will denn afstigen.«

Dit geschach. As de Oberst heran kamm, stunn Fiken up den Fautstig in den Weg,
gung em en por Schritt entgegen, reckt em den Breiw tau un säd: »Herr, ick heww
en Breiw för Sei.« – De Oberst höll an, namm den Breiw, kek Fiken en beten
verwunnert an: »Von wen, min Kind?« – »Von unsen Herrn Amtshauptmann Wewer.« –
De Oberst brok den Breiw up un las; sin Gesicht würd so mitledig utseihn, un as
hei tau En'n lesen hadd, schüddelt hei still mit den Kopp. Fiken hadd em mit de
grötste Angst anseihn, sei las de Antwurt up den Breiw in den Obersten sin
Minen, un as hei so trurig mit den Kopp schüddeln ded, stört'ten ehr de hellen
Tranen ut de Ogen: »Herr, 't is min oll Vader, un ick bün sin einzigst Kind!«
röp sei.

Sei hadd allens in de Welt seggen künnt, de schönste Red' un den kräftigsten
Bibelspruch, nicks hadd so'n Indruck up den starken Mann makt as des' por Würd'
in plattdütsche Sprak. – Hei hadd ok en ollen Vader un was sin einzigstes Kind;
sin Vader satt up en hoges Sloß in't Westfalen-Land, äwer in Einsamkeit,
untaufreden mit sin Volk un sin Vaderland; Tid un Welt hadden männigen Stein
twischen em un den einzigsten Sähn smeten, bet dat en breiden Wall worden was,
äwer den räwer sei sick man swack verstännigen kunnen. Mißverstand un Unfreden
was dorut entstahn, un wo de sünd, dor meld't sick ok in stillen Stun'n dat
Gewissen. Wo oft hadd sin Hart tau em spraken: »'t is din oll Vader, un du büst
sin einzigst Kind!« – Lust un Drangsal, Kanonendunner un Feldslacht hadden de
Stimm woll tau Tiden äwerschallen kunnt; äwer ümmer kamm de wunne Placken von
sinen Harten wedder taum Vörschin as 'ne bläudige Städ up de Stubendehl. Taum
irstenmal hürt hei dit Wurd utspreken von frömde Lippen, taum irstenmal in de
Sprak von sine Kindheit; em was, as wir kein Vörwurf mihr in dit Wurd, so weik
würd dat spraken, em klung dat sacht in't Uhr as en Wurd von Vergewung, un as
hei dat arme Kind vör sick stahn sach, mit sin bang', bekümmert Gesicht, dunn
würd't em tau warm, hei müßt sick afwen'n, un't wohrt 'ne Tid lang, ihre hei
wedder mit ehr reden kunn. Tauletzt hadd hei sick fat't un säd tau ehr mit all
de Herzlichkeit, de ut so'n Ogenblick geboren ward: »Min leiwes Kind, frilaten
kann ick dinen Vader nich; 't ward äwer woll kamen. Du un din Leiw' tau dinen
Vader sälen äwer nich ümsüs bi mi ankloppt hewwen, du sallst üm em bliwen, un
hei sall up dinen Wagen mit di führen. – Un wenn wi in Bramborg kamen, denn
mell di bi mi.« Dormit ordnierte hei dat Nödige an un red mit sin Offzierers
wider.

Hinrich kamm nu mit sinen Wagen neger ran, sprung runner un frog: »Fiken, wo
is't? – Äwer wat frag ick noch lang'? Du sühst jo ut, as set di't Hart up de
Tung; nich wohr, hei hett den Ollen frilaten?« Un hei slog den Arm üm ehr:
»Kumm, Fiken, stig up den Wagen, dor kümmt wedder so'n Hümpel Volks, will'n den
ut den Weg gahn.« – »De dauhn uns nicks«, säd Fiken un steg höher nah de
Grawenburt ruppe un kek den Weg lang. »Frilaten hett hei em nich; äwer hei hett
mi't tauseggt. Ick sall üm em bliwen, un sei sälen mit mi führen, un, Hinrich,
du künnst jo nu nah Hus un up de Mähl seihn un Mutting bistahn.«

Hinrich bünn de Lin üm 'ne Wid fast un bückt sick dal, snallt an't Geschirr un
strek denn sin Unnermähr mit de Hand den glatten natten Puckel langs. »Du hest
recht, Hinrich«, säd Fiken, »du hest woll Sorg', din Fuhrwark tau verlaten;
äwer dat kann jo oll Inspekter Nicolai ut Bramborg mit taurügg nemen, de deiht
uns riklich den Gefallen.« – »Fiken«, säd Hinrich, »an't Fuhrwark heww ick nich
dacht; ick dacht an di un an dat, wat de oll Herr Amtshauptmann tau mi säd.« –
»Wat was dat?« frog sei. – »Wenn ick di en Hor krümmen let, denn süll ick em
nich wedder vör de Ogen kamen. Un, Fiken, ick heww em verspraken, för di
uptaukamen tau allen Tiden, un as ick em dat versprok« – un hei gung tau ehr
ran un namm ehre Hand un kek ehr so recht ihrlich in de Ogen – »dunn wiren noch
twei taugegen, de hewwen't mit anhürt, un keiner wüßt dorvon as ick allein; dat
wir uns' Herrgott, Fiken, un min eigen Hart.« – Fiken würd rod as 'ne Ros', un
as hei sinen Arm üm ehr slog, wünn sei sick rute: »Hir nich, Hinrich! Hüt nich,
Hinrich! – Gott in den Himmel! Dor kümmt min oll Vader an!« Un dormit gung sei
von em af, ehren Vader entgegen, un Hinrich stunn still as en Bom tau
Winterstid, wenn de gräunen Bläder affollen sünd un de Vägel nich mihr von
Leiw' un Lust in de Telgen singen. As sei sick äwer ümwen'n ded, wedder tau em
taurügg kamm: »Hinrich! Hinrich!« un de hellen Tranen ehr ut de Ogen schoten,
un dunn hastig wedder up ehren Vader taugung, dunn schot Blatt up Blatt ut den
stillen Bom, un Leder von Lust un Leiw' klungen in sine Twig', un dat Frühjohr
gung in em up, dat einzige Frühjohr, wat dörch't ganze Lewen, in Sommerhitt, in
Harwststorm un Winterküll, vörhollen möt, wenn't en richtig Frühjohr un en
richtig Lewen is.

»Fiken«, röp oll Möller Voß, »wo kümmst du her?« Un as Fiken em üm den Hals fel
un em mit Tranen in de Ogen de Umstän'n utenanner set't, dunn schull de Oll un
säd, Hinrich hadd allein kamen künnt, un dit wiren Angelegenheiten, wo
Frugenslüd' wegbliwen süllen; äwer Ratsherr Hers' erklärt, von so'ne Saken
verstünn de Möller gor nicks, un Fiken ehr Infall mit den Wagen wir so schön,
dat hei'n sick sülwst nich hadd beter utdenken künnt, denn wat sin postpapierne
Stäweln anbedrapen ded, so wiren sei von Schauster Banken utdrücklich tau de
Ratssitzungen upricht't worden, un nich tau vir Mil meckelbörgsche Landweg' in
dese Johrstid. Un Bäcker Witt, as hei von den Korw mit Mettwust un Pamel hürt,
slog sick up de Mag' un säd: Fiken wir sin best Päding, un wenn hei ok tau de
Ort hüren ded, de ehr Fauderkist ümmer bi sick dragen, so verännerten de
Umstän'n de Sak, un bi so'n Weder müßt ok in den besten Backaben af un an
nahbött warden.

De französche Schersant hadd nu de Wachtmannschaft den Befehl von den Obersten
äwerbröcht, un de Gesellschaft steg up den Wagen un makte sick dat so warm un
bequem, as jeder kunn. Min Unkel Hers' eigent sick de för minen Vader
bestimmten Kledaschen an, wil hei as Kolleg de negste dortau wir, un schull up
de smächtigen Lüd' in'n allgemeinen un up minen Vader in't besondere. Von de
Läng', säd hei, wull hei nicks seggen, denn de kunn sick keiner gewen un nemen,
äwer för de richtige Breid künn jeder vernünftige Minsch mit de Tid sorgen.
»Kiken S', Meister Witt, dit sall en Rock för en utgewuss'nen un en
dörchgewussenen Minschen sin!« Un dormit höll hei minen Vader sin Röckschen
taum Spektakel in de Höcht. – »Herr Ratsherr«, säd Bäcker Witt, »fohren S' von
vör mit de beiden Arm in de Ärmel, so dat den Burmeister sin Rüggblatt up Ehr
Bostblatt tau sitten kümmt; hir is noch en Rock, den häng' ick Sei achter äwer,
so maken wi ut twei lütt einen gadlichen; de Minsch möt sick tau helpen
weiten.« – Na, dat geschach, un min Unkel Hers' sach ut as 'ne schöne fette
Auster, de all 'ne Tid lang up Reisen schickt is; hin'n un vörn hadd hei 'ne
faste Schell, äwer up de Siden jappt hei af un an utenanner. Bäcker Witt hadd
en siden Rockelur von sin verstorbene Fru vörfun'n, un hei bunn em üm mit de
Karninkenfellen nah buten, denn, säd hei, üm dat siden Tüg wir't in so'n Weder
schad; äwer de Fellen künnen't verdragen, denn so vel hei wüßt, lepen de
Karninken ok mit de Hor nah buten rüm.

Mit dese beiden gung de Verpuppung in'n ganzen tämlich rasch; äwer mit den
Möller kamm sei sihr in de Tüderi, denn as hei hüren ded, dat de Mantel mit de
säben Kragens, de för em bestimmt was, rechtmäßig den Herrn Amtshauptmann
tauhürt, kreg hei dat irst mit den Respekt un makte Diner äwer Diner, as stünn
de oll Herr vör em un wull em den Vörtritt in de Dör laten, un nahsten kreg
hei't mit de Rührsamkeit, wil dat de oll Herr an sine Notdurft dacht hadd, un
säd, hei wir dat gor nich wirt, un as em Fiken den einen Ärmel antreckt hadd,
kamm em dat Bedenken, de Lüd' kün'n em för en vernehmen Mann hollen. »Un,
Vadder«, wennt hei sick an Witten, »wenn ick nu an tau reden fang' un wenn denn
de Eselsuhren ut de säben Kragens rute kiken, wat denn?« – »Ja, Vadder«, seggt
de Bäcker, »dorin hest du recht: ut en Swinsuhr lett sick mindag' kein siden
Geldbüdel maken; äwer du kannst jo dat Mul hollen; oder süs red Hochdütsch, du
kannst jo.« – »Ick kann woll, äwer't is ok dornah«, seggt de Möller un set't
sick up den vöddelsten Sack.

Sei seten nu all, blot Hinrich nich. »Hinrich«, säd Möller Voß, »wo? Du wardst
jo doch woll up dinen eigen Wagen tau sitten kamen! Fiken, rück bet ran un mak
den Vedder Platz.« – Äwer Hinrich led dat nich, hei slog Fiken de Pirddeck üm
de Fäut un säd: hei wull gahn. Hei gung, un as hei nu so gung un hir äwer'n
Graben sprung un denn wedder taurügg, ümmer vörup, dat hei Fiken in de Ogen
kiken kunn, säd Möller Voß: »Herr Ratsherr, 't is min Vedder, Jochen Vossen sin
Sähn; is't nich en schiren Kirl?« – Un Ratsherr Hers' säd: »Dat is hei, Möller;
hei's en smucken Kirl.« – Un Bäcker Witt säd: »Hei's en dägten Kirl.« – Fiken
säd nicks; äwer sei dacht: »Hei's en gauden Kirl un en trugen Kirl«, un sei
hadd möglicher Wis' noch mihr von em dacht, äwer Hinrich stunn mit einmal bi
ehr un kek ehr so fründlich an un frog, ob ehr ok friren ded, dunn was dat mit
dat Denken vörbi, un sei gaww em de Hand: »Fat mi blot an, ick bün ganz warm.«

Bäcker Witt langt nu in den Wust- und Stutenkorw un gaww jeden sin Deil, un as
de Herr Ratsherr den Pamel sihr lawen ded, säd de oll Bäcker tau sick: »Kik den
Racker, süs köfft hei von Guhlen; äwer wenn ein keinen annern hett, is de Uhl
ok en Vagel.« – De Herr Ratsherr bögt sick an den Bäcker ran un flustert em
halwlud in de Uhren: »Meister Witt, dor vör uns liggt de Bremsenkraug, un wenn
de Schergen von den korsikanischen Wüterich noch eine Spur von menschliches
Gefäuhl in sick dragen, denn warden sei nicks dorgegen hewwen, wenn wi uns dor
von den ollen Haker tau unsern Stuten en Sluck inschenken laten.« Dorbi hadd
hei äwer sinen Stuten uter Obacht laten un hadd em mitsamt de Wust en beten
äwer den Ledderbom räwer hollen. Mit einmal fäuhlt hei, dat em dor wat mang de
Fingern grawweln würd, un as hei sick ümkek, sach hei, wo de ein von de
korsikanischen Schergen grad in sin Wust un sinen Pamel inbet, un as hei nu mit
harte Würd' gegen so'n apenbores Marodieren lostrecken wull, langte en anner
Szackermenter hin'n äwer dat Krett un führt sick den ganzen Korw' tau Gemäud. –
»Gott sall mi bewahren!« röp min Unkel Hers', »so slicht heww ick mi de
Taustän'n in unsern Vaderland doch nich dacht.« – »Entfahmte Spitzbauwen!«
schot oll Witt wedder los, un de Möller, de führt, hadd in den Herrn
Amtshauptmann sine warmen Mantel sin Lag' so ganz vergeten, dat hei de Swep all
in de Höcht böhrt, üm den Franzosen eins tau verreiken, as em Fiken den Arm
fast höll: »Um Gottes willen! Vatting, wat deihst du?« – »Hm! – Ja!« säd de
Möller un besunn sick, »Fiken, du hest wedder recht«, un wen'nt sick an de
Franzosen: »Nehmen S' 't nich äwel, ick ded man so.«

Na, de nemen't denn ok sichtlich nich äwel un eten ganz vergnäuglich in de Wust
un den Stuten, dat den Herrn Ratsherrn vör Arger un Afgunst dat Gift un de Gall
in den leddigen Magen steg un ehr alle ehre Lag' wedder kunnig würd, de sei in
de warme Behaglichkeit von den Wagen up 'ne Tidlang vergeten hadden. Sei
führten also in den grisen Abend nah Bramborg hentau, un wo süs de Stutenkorw
stunn, hin'n in't Krett, was nu dat Bedenken un de Sorg' un de Trurigkeit
uphackt, un de flusterten ehr allerlei beängstliche Geschichten in de Uhren, un
as mal en Tog Kreihn äwer ehr wegflog, säd min Unkel Hers': »Je, wat hewwt ji
för Nod, ji känt lachen!«, un de Bäcker säd: »De Ort giwwt kein Hür un kein
Stür«, un de oll Möller süfzt un säd: »Ick wull, dat ick 'ne Kreih wir!«

Äwer in twei Harten funn de Sorg' keinen Platz, dor was de Leiw' inkihrt mit
ehren Hofstaat von heimliche Wünsch un Hoffnung un Vertrugen, un de heimlichen
Wünsch lepen as flinke Brutjumfern dörch't ganze Hus un all sin Kamern, rümten
up, wat in den Weg stunn, un wischten den Stoff von den Disch un von de Bänk un
putzten de Finstern, dat ein wid rut seihn kunn in't schöne Lewensland, un
deckten den Disch in den hellen Saal un makten dat Bedd in de stille Kamer un
hüngen frische Kränz' von Low un Blaumen äwer Dör un Finster un an de Wand de
buntsten Biller. Un de Hoffnung stek ehre dusend Lichter an un set't sick dunn
heimlich still in de Eck, as wir sei't gor nich west, as hadd't ehr
Steifswester dahn, de Würklichkeit; un dat Vertrugen stunn an de Dör un let
keinen rin, de kein Hochtidskled anhadd, un säd tau de Sorg', as sei nah Fiken
frog: »Gah din Weg', de oll Möller danzt up uns' Hochtid«, un säd tau dat
Bedenken, as dat nah Hinrichen frog: »Gah din Weg', 't is allens in
Richtigkeit.«

Dat sösteihnte Kapittel

Worüm ick den Möller sinen Fridrich un kein Prinzessin dörch dat Gülzowsche
Holt schick, worüm Fridrich tau den Schulten Besserdich »Swigervader« seggt,
worüm hei den Hund ut den Aben lockt, un worüm de Stadtdeiner Luth äwer sinen
eignen Burmeister lacht.

Wenn eine von den lütten Mamsellings, de dit Bauk lesen dauhn, sick döräwer
argern süll, dat dit Kapittel mit en Möllerknecht anfangt un nich mit 'ne
Prinzessin, so möt sei bedenken, dat Prinzessinnen gor nich vorhanden sin
künnen, wenn dor kein Möllerknechts wiren, un dat up Fläg' en Möllerknecht mihr
wirt is as 'ne Prinzessin, taum Bispill in desen Ogenblick för mi. Denn wenn
ick den französchen Schassür wedder gripen will, so kann ick doch kein
Prinzessin mit 'ne Kranelin un pattistmußelinene Schauh in desen Weg un Weder
dörch dat Gülzowsche Holt em nahschicken, dortau paßt sick en Möllerknecht
beter, un vör allen den Möller sin Fridrich.

»Dümurrjöh!« säd Fridrich, as hei den Franzosen sin Fautspur nahgung, »wenn de
Franzos' tüschen hir un Gripswold tau finnen is, her sall hei!«

Fridrich spört also den Schassür dörch dat Stemhäger Babenholt un dörch dat
Gülzowsche Holt nah un kümmt so nah den Gülzowschen Weg; äwer dor was't all,
dor hadd 'ne Uhl seten, un Spuren wiren nich dor. Wir de Kirl linksch oder
rechtsch gahn? – 'ne Tid lang stunn hei dor as Matz Fots von Dresden; bald
würden em de Gedanken äwer smidig, un hei säd tau sick: »Wir de Kirl nah
Stemhagen tau gahn, so müßt ick em dat doch tau'n puren Unverstand anreken. Ne,
de Racker is nah Gülzow gahn.« Un hei gung em nah.

In Gülzow stunn Bur Freier an sin Heck un smet Stein as en Hauttöppel grot in
en Weglock, wat sei up Städen in Meckelborg Wegbetern nennen. »Gun Morrn,
Freier, hest hir nich vörmorrn en Franzosen lopen seihn?« fröggt Fridrich. –
»En Franzosen?« fröggt Freier. – »Ja«, seggt Fridrich, »en französchen
Schassür.« – »En Schassür?« fröggt Freier. – »Ja, in 'ne gräune Mondierung«,
seggt Fridrich. – »Tau Pird?« fröggt Freier. – »Ne, tau Faut«, seggt Fridrich.
– »Wat sall de?« fröggt Freier. – »Wat hei sall?« fröggt Fridrich. »Nicks sall
hei; ick wull blot man mit em reden.« – »Wat hest du mit en Franzosen tau
reden?« – »Dümurrjöh!« seggt Fridrich, »wat hest du Däs'kopp dornah tau fragen?
Ick frag' jo blot, ob du den Kirl seihn hest.« – »In 'ne gräune Mondierung?«
fröggt Freier. – »Ja«, seggt Fridrich. – »Mit en Schacko?« fröggt Freier. –
»Ne, in'n Horen.« – »In'n Horen? Un denn hüt morrn in den Regen?« – »Ja, du
hürst jo!« röppt Fridrich in Arger. »So antwurt doch, ob du den Kirl seihn
hest?« – »Täuw mal! Hewwen wi hüt nich Dunnerdag?« – »Ja«, seggt Fridrich. –
»Ne, hüt nich; äwer'n Mandag«, seggt Freier, »dunn wiren hir fluggs weck; äwer
mit blage Mondierung un denn tau Pird; un hüt is min Zamel mit Vörspann nah
Stemhagen.« – »Freier«, seggt Fridrich, »dat Vörspann hadd'st du nich nah
Stemhagen schicken süllt, dat kannst du sülwst beter bruken, vör allen, wenn du
Lüd' Antwurt gewen sallst.« – »Wo so?« fröggt Freier. – »Un denn, Freier«,
seggt Fridrich, »denn weit ick noch en gaud Geschäft för die, du künnst Krewt
nah Berlin rup driwen, en Kirl as du, de kümmt dormit vörwarts.« – »Wo meinst
du dat?« fröggt Freier verdutzt. – »Oh, ick mein man«, seggt Fridrich. »Un nu
gun Morrn, Freier. – Un wenn de Franzos' kümmt, den ick säuk, denn segg em, ick
hadd seggt, du hadd'st seggt, din Großmoder hadd di vertellt, wenn hei säd, wat
sei säd, süllst du em seggen, hadd ick seggt, hei süll nich Schapskopp tau di
seggen. – Un nu adjüs! Freier.« – »Wat?« seggt Freier un kickt em nah, as hei
dat Dörp entlang geiht, un dreiht en Stein von en Pundener dörtig in de Hän'n
rüm, »wat? Hei hadd seggt, ick hadd seggt? – Wat? – Du hadd'st seggt, süll ick
seggen, hei süll nich Schapskopp tau mi seggen? Wat?« Un hei nimmt den Stein un
smitt em mit aller Gewalt mang de annern: »Entfahmte preußsche Spitzbauw! So
makt hei dat ümmer.«

Fridrich geiht wider, oll Schult Besserdich kickt äwer de Dör. »Schult, hett
Hei vörmorrn hir keinen Franzosen gahn seihn?« – »Ein Franzosen?« fröggt de
Schult. »Na, de Ort is hir up Stun'ns grad nich knapp; äwer hüt morrn, seggst
du?« – »Na, nu fang Hei ok noch an tau fragen!« seggt Fridrich. »Ick will em
leiwerst de Geschieht vertellen, dat ward schafflicher wesen.« – Hei vertellte
nu so – un so. »Un«, slot hei sin Red', » her möt hei!« – »Dat möt hei,
Fridrich«, seggt de Schult. »Un ick will mit di gahn, denn ick bün jo nu doch
einmal dortau set't, un uns' Herr Amtshauptmann säd noch nilich tau mi:
›Schult‹, säd hei, ›up Em beruht dat Ganze in Gülzow‹, un gaww mi en Bagen
Poppier un säd: ›dese Sak is pressant.‹ Na, ick let mi dat von den Landrider
vörlesen, un as hei dat farig hadd, säd hei: ›Schult, de Sak hett äwerst Il.‹ –
›Ne‹, segg ick, ›dat weit ick beter, de Herr Amtshauptmann hett mi seggt, de
Sak is pressant, un wenn hei dat vördem seggt hett, denn heww ick ümmer noch
gaud vir Wochen täuwt un bün ümmer noch tau rechter Tid kamen.‹ Un so kamm't ok
ditmal. Äwer, Fridrich, din Sak is nich pressant, de hett Il; ick will mi man
noch minen Haut halen, un denn kann't losgahn.«

Dat geschach, un sei gungen. As sei ut dat Dörp kemen, seggt de Schult:
»Fridrich, min Hanne – du kennst jo den Jungen, hei 's nu in't sösteihnst, un
ick dacht, ick wull em noch so'n Johr für Bull rümme gahn laten –, de hött hir
de Schap up den Roggen – denn, sühst du, ick dacht ok so, dat Fauder is di
knapp, un in dese Johrstid verpedden sei sick all 'ne Mahltid up den Fell'n, un
so jog ick sei denn rut – süh, de Jung' kann mäglich den Kirl seihn hewwen.«
Sei fragen nu Hannen, un de Jung' hett den Kirl richtig seihn; hei 's nah
Pinnow hentau gahn. In Pinnow gahn sei bi den Schaulmeister vör un fragen, wat
hei kein Franzosen seihn hadd.

De Schaulmeister heit Sparling; sei nennten em äwer ümmer Baukfink; weck säden,
wil hei so schön singen künn, weck, wil hei ümmer Hans vör allen Hägen was un
mit jedwerein sinen Putzen drew. De oll Schult let sick nu ok richtig von den
Baukfink an de Näs' rümme ledden; äwer Fridrich sach bald, wo't fuchten wir, un
as hei wohr würd, dat de Baukfink sin Fru tauplinken ded, dat sei mit em in ein
Karw hau'n süll, dacht hei: Täuw, dit sall di begrismulen!, stunn up un säd:
hei wull sick up sin Pip ne Kahl ut de Käk halen.

De Baukfink redt denn nu den ollen Schulten allerlei verfluchte Akten vör, un
wenn de Schult tau Wurd kamm un frog: wat hei den Franzosen nich seihn hadd,
denn säd de Baukfink: ne, un sin Fru säd ok: ne. – As sei nu den ollen Schulten
so brüdten, kamm Fridrich wedder rin un säd: »Fru, in Ehren Wim is woll wat
passiert, denn de ein Staken mit de Wust liggt an de Ird.« – De Fru springt nu
rute un kümmt mit den Staken wedder rinne un röppt: »Süh so! Dat hewwen wi
dorvon, de verfluchte Kirl hett uns 'ne Wust namen.« – »Wat för en Kirl?«
fröggt Fridrich. – »De Franzosenkirl, wonah ji fragt.« – »Na, also is hei doch
hir west«, seggt Fridrich. – »Wat wull hei nich! Un Sparling hett em noch en
Snaps un Botterbrod gewen un hett em den Weg nah Demzin wis't.« – »Na, denn
adjüs!« seggt Fridrich. »Schult, kam Hei! Wider wull'n wi jo nicks weiten.«

»Schult!« seggt Fridrich, as sei 'n En'n von Pinnow un den Baukfink af sünd,
»Hei is doch 'ne Ort Gerichtsperson un möt dat weiten, wat steiht eigentlich up
'ne Wust för 'ne Straf?« – »Je, Fridrich«, seggt de Schult, »mit Wust bün ick
in de Ort nich bewandt; wat up 'ne Specksid steiht, dat weit ick woll, denn as
mi de oll lahm Schauster dunn ein ut den Rok namen hadd, let em de Herr
Amtshauptmann virteihn Dag' sitten, un dortau kreg hei en Stückener twölf in de
Jack.« – »Dat wir just nich gefährlich«, seggt Fridrich, »denn wenn einer
dornah berekent, wovel up 'ne Wust kümmt, denn is't blitzwenig.« – »Wo so?« –
»Na, Schult, segg Hei mal, wenn Hei säben Swin inslachten deiht, wo vel
Specksiden kriggt Hei denn?« – »Virteihn«, seggt de Schult. – »Dat is nich
wohr«, seggt Fridrich. »Hei kriggt man drütteihn; ein kümmt in de Wust.« – »Dor
hest du recht!« seggt de Schult. – »Un wo vel Wust makt Sin Fru denn nu woll
von säben Swin? Doch woll en Stückener dörtig, also kemen dörtig Wust up 'ne
Specksid, un up ein Wust kem also, in'n pohlschen Bogen berekent, höchstens en
halwen Dag un en halwen Slag, un dat estimier ick för'n richtig un en gnedig
Gericht, un Hei kann mi glik hir up frische Daht den halwen Slag in't Gnick
gewen, un den halwen Dag will'ck den negsten Sünndagnahmiddag in Sinen Hus'
achter'n Aben afsitten, denn kik Hei hir! Ick heww den Baukfink de Wust namen.«
– »Wo, di plagt jo woll de Düwel?« seggt de Schult. – » De nich, äwer de
Hunger«, seggt Fridrich un treckt de Wust ut de Tasch un snitt en En'n af.
»Schult, hir! De Wust is gaud, de kann ein ahn Brod eten.« – »Ne«, seggt de
Schult, »mit stahlen Wohr will ick nicks tau dauhn hewwen.« – »Wo so, stahlen?«
fröggt Fridrich. »Dit is 'ne Furagierung, as wi bi'n Herzog von Brunswik säden,
oder en Mundrow, as Ji seggt. Un, Schult, Hei's doch gewiß ok oft in den
Preister sin Appel stegen?« – »Weit de Düwel, wat du hüt hest? Ja, dat bün ick,
as ick en unverstännigen Jung' was, äwer nu heww ick grot Kinner un sall ehr
mit en Bispill vörangahn.« – »Wohr is't«, seggt Fridrich, »un wat sick för
einen schickt, dat schickt sick nich för den annern. – Schult«, seggt hei nah
'ne Wil, »wo olt is Sin Fiken?« – »Je«, seggt de Schult, un sin Ogen fungen an
tau lüchten, »Fridrich, de Dirn, ick segg di, de Dirn. Olt is sei nich, sei
ward irst achteihn; äwer ick segg di, klauk is sei as 'ne Imm'« – »Dat weit
ick«, seggt Fridrich, »ick heww noch gestern abend up den Stemhäger Sloß bi ehr
seten, un ick kann woll seggen, sei hett mi so gaud gefollen, dat ick in'n
Stan'n wir, ehr tau Gefallen mi tau verännern.« – »Na, hür mal, du geihst gaud!
« seggt de Schult un kickt Fridrichen von baben bet un'n an. – »Ja«, seggt
Fridrich, »un ick dacht, för Sinen Fritzen fin'nt sick woll wat anners, un Hei
ward all olt, un wenn Hei sick denn so up't Ollendeil gew, denn künn Hei uns de
Hauw gewen, denn hadd Fiken un ick 'ne schöne Brodstäd', un Hei künn vel Freud
an uns erlewen.« – »Gott sall mi bewohren!« seggt de Schult, »du meinst dat
doch nich in Irnst?« – »Worüm nich?« seggt Fridrich, un richt't sick in'n En'n.
»Seih ick as en Spaß ut?« – »Wat!« röppt de oll Schult un geiht up em los,
»so'n ollen Snurrer as du büst, de wull 'ne Schultendochter frigen? Min
Dochter! 'ne jung' Dirn von achteihn Johr?« – »Schult«, seggt Fridrich, »seih
Hei tau Sinen Würden! – Olt, seggt Hei? Kik Hei mi an, ick bün in minen besten
Johren, twischen twintig un föftig. – Snurrer, seggt Hei? Ick heww Em noch üm
kein Pip Toback beden. Äwer wohr is't, Sin Fiken is in'n ganzen jünger as ick;
doch dor mak ick mi nicks ut, ick nem sei doch, denn sei is klauk un weit, dat
so'n Kirl as ick, de de Welt seihn hett, mihr gelt as so'n Burjung' mit en
dicken, roden Kopp un Flaßhor, de en Diner makt as en Klappmetz un de Lüd' in
de Stuw' spuckt.« – »Hest du mi de Dirn all Rupen in den Kopp set't?« schrigt
de oll Schult un böhrt den Stock gegen em up. – »Holt, Schult!« seggt Fridrich.
»Den Stock bi Sid! Wat würden de Lüd' seggen, wenn dat heit, ick hadd mi mit
minen Swigervader all vör de Hochtid up de Landstrat slagen.« – De Schult let
den Stock fallen. – »Schult«, seggt Fridrich, »ick bün woll in'n Stan'n, so'n
Baukfink 'ne Wust tau strizen, äwer mindag' nich dortau, so'n lüttes, junges
Blaud üm ehr Glück tau bedreigen; ick heww Sin Fiken kein Rupen in den Kopp
set't.« – De oll Schult kek em so von de Sid an, as wull hei seggen: di mag de
Düwel trugen!, säd äwer nicks. Sei gungen nu wider, äwer dat Ei was intwei.

As sei nah Demzin ran kamen, steiht dor en jungen Schriwer, un Fridrich geiht
nah em ran: »Üm Vergewung, hewwen Sei hir keinen Franzosen seihn?« un so, un
so. De jung Minsch seggt: ja, vör 'ne lütte Stun'n wir em so'n Kirl vörbi gahn.
Sei gahn dörch't Dörp, un up't anner En'n hett ok 'ne olle Fru den Schassür
seihn. »Nu hewwen wi em bald«, seggt Fridrich. Äwer as sei en beten wider hen
up den Fell'n en ollen Mann drapen, de Widen an den Weg kröppt, will de von
keinen Franzosen wat weiten un seggt: hir wir de Kirl sörre Klock söß des
Morgens nich vörbi kamen.

Wat nu? Den Weg wedder nahgahn? Dat wir 'ne richtige Willgaus'jagd worden. Ut
den Dörp was äwer de Kirl rute gahn; wo was hei blewen? De Schult kratzt sick
den Kopp, Fridrich kek sick allentwegen üm un besach sick de Gelegenheit;
endlich säd hei: »Schult, wider kän wi nich gahn; hir is de Spur tau En'n:
will'n uns also de Sak äwerleggen; hir pust't dat äwer hellschen kolt äwer de
Rüm', will'n uns dor achter den Backaben setten.« – Na, sei dauhn dat. »Wat ick
för en Nahr bün«, seggt de Schult, »hir in so'n Weg un Weder achter'n Franzosen
hertaulopen!« – »Swigervader, lat Hei den Franzosen«, seggt Fridrich, »den
krigen wi ümmer noch.« – »Fangst du mi all wedder an mit dinen Swigervader, du
preußsche Spitzbauw?« – »Schult, wat Hei nich is, kann Hei jo noch warden. Ick
heww vel Lüd' kennt, de hewwen för desen Namen ehr Döchter un denn noch vel
Geld gewen.« – »Denn hewwen s' ok anner Swigersähns dorför kregen, as du büst.«
– »Kik Hei mi mal an, Schult«, seggt Fridrich un stellt sick vör den Schulten
steidel tau Höcht, »en Avkat bün ick nich un en Dokter ok nich; äwer ick heww
gesunne Knaken, un kik Hei min Hand an, de kann von Arbeit mitreden. Un wenn
Hei Sin eigen Ogen nich trugt, denn kann Hei jo minen Möller fragen.« – »Je,
weitst, wat de seggt? De seggt, du wirst woll en düchtigen Kirl un verstünnst
ok 'ne Sak antaufaten; äwer du haddst Redensorten an di, unnütze Redensorten,
mit de keiner en Hund achter'n Aben rut locken künn.« – »Dat ick dat kann, dat
will ick Em nahsten bewisen. Äwer nu, Schult: will Hei mi Sin Fiken gewen?« –
»Dunnerwetter!« seggt de Schult, »ick dacht irst, dat süll Spaß sin, un nu glöw
ick, du Racker willst hir Irnst bruken.« – »Schult«, seggt Fridrich, »mit de
Hauw un dat Ollendeil, dat was Spaß; denn Sin Fritz möt de Hauw hewwen, un Hei
brukt noch nich up't Ollendeil; äwer mit Sin Fiken, dat is Irnst; un 'ne Hauw
krig ick sacht.« – »Du Prahlhans!« seggt de Schult. »Süh, dit is so 'ne
Redensort, as ick seggt heww, mit de du keinen Hund ut den Aben lockst.« – »Dat
will 'ck Em wisen!« röppt Fridrich. – »Dickdauher!« seggt de Schult un steiht
up. »Ick gah nah Hus, un du gah nah'n Hun'nledden oder grip di dinen
Franzosen.« – »Den heww ick«, seggt Fridrich. – »Prahlhans!« röppt de Schult. –
»Schult«, seggt Fridrich, »wenn in drei Minuten de Franzos' vör Em steiht un
ick mit min Redensorten en Hund ut den Aben lock, will Hei mi denn Sin Fiken
gewen?« un hölt em de Hand hen, »denn slag Hei in!« – »Du Lägenbalg!« röppt de
Schult, »blot üm di mit de Näs' dorup tau stöten, dat du en Prahlhans büst. –
Ja!« Un hei sleiht in.

Fridrich grifflacht so'n beten vör sick hen, bückt sick dal tau dat
Backabenlock: »Mossiöh, allong! ißi! – Allong! ißi!« Un wat krüpt taum
Vörschin? De französche Schassür. – »Gotts ein Dunner...!« röppt de Schult. –
»Pardong! Mossiöh!« röppt de Franzos'. – »Schult, wer hett de Wedd wunnen?«
fröggt Fridrich. »Hir is de Franzos', un hir is ok de Hund! Wer kriggt nu Sin
Fiken?« – »Preuß'sche Hallunk!« röppt de Schult un böhrt wedder den Stock in de
Höcht, »du willst mi hir taum besten hewwen? Du, min Fiken! Leiwerst will ick
jo doch...« – »Schult«, seggt Fridrich, »legg Hei den Stock bi Sid, de Franzos'
ängst't sick. Kam Hei leiwerst her un help Hei mi bi dat Arretierungsgeschäft;
äwer de Wedd reden wi nahsten.« – »Pardong!« röppt de Franzos' dormang. – »Wat
hir, wat dor! Pardong!« röppt Fridrich. »Wat löppst du mi unner de Bäuk furt,
wo ick di henleggt hadd? Ditmal will 'ck di mal nah min Ort traktieren, Mamsell
Westphalen is hier nich begäng'«, un dormit snitt hei em de Knöp von de Kledage
af. »Un nu allong! avang!« Un so geiht dat denn nu vörwarts dörch Demzin nah
Pinnow hentau.

De oll Schult geiht in den dullen Regen still biher un argert sick, am meisten
äwer sick sülwst, un wenn hei de Schuld up Fridrichen schuwen will, denn möt
hei ümmer tau sick seggen: »En Hallunk is hei; äwer en verdeuwelten Kirl is hei
doch! Von wat hei dat woll wüßt, dat de Franzos' in den Backaben satt? Un denn
dit mit dat Knöpafsniden! Na, dit Stück will 'ck mi marken!«

As sei gegen Gülzow kamen, seggt Fridrich: »Schult, wer Deuwel kümmt dor dwars
äwer Jug Streking tau jagen? Wat hett de dor tau jagen? Den Regen jöggt hei
doch nich ut den Weg.« – »Wo Dunner!« seggt de Schult, »dat is jo den Inspekter
Nicolain sin Brun, un de dorup sitt, is jo woll gor de Stemhäger Burmeister?« –
Un so was't.

Min Vader kamm ran, un as hei den Franzosen sach un Fridrichen, säd hei, nu
süll sick de Sak woll schicken. »Äwer«, set't hei hentau, »Schult, nu nah Sinen
Hus'! Denn mi frirt de Seel in minen Liw', un dörchnät't bün 'ck bet up de
Knaken.« – »Dat segg ick man, Herr, un wi sünd ok schön dörchbükt.«

As sei in den Schultenhus' ankamen wiren, halt de Schultenfru allerlei
äwerleidiges Tüg taum Vörschin, doch langt dat man knapp, denn de slimmen Tiden
spelten ok in den Schulten sin Klederkamer stark ehren schawernackschen
Zwickel, un jeder dankte Gott, wenn hei man wat fünn, wat em hallweg' tau Paß
satt. De oll Schult kunn kein anner Hüsung finnen as in sin eigen Büx; Fridrich
stek ganz statsch in Fritzen sinen Gottsdischrock, un min Vader, as de lüttst,
müßt sick mit Hannern sin kort Jack begnäugen, wat natürlich de Schult nich
wull un vel Kumpelmenten doräwer makt; äwer wenn einer ut 'ne Verdreitlichkeit
in Säkerheit un ut en Regen in'n Drögen kamen is, denn stellt sick de
Lustigkeit licht in, un min Vader lacht äwer sinen Uptog, dat em de Ogen
tranten. – »Leiwer Gott«, säd hei mit einmal un würd sihr irnsthaft, »wi lachen
hir, ein unner uns sitt en Minschenkind, dat schüdd't nich de Frost allein, dat
schüdd't ok de Angst, un wi süllen em taum wenigsten dat tau Gauden dauhn, wat
wi künnen. Fru, Sei möt ok den Franzosen mit wat unner de Arm gripen.« – Dat
gung denn nu man swack, un as allens vernutzt was, wat sick jichtens dortau
schicken ded, müßt doch oll Schultenmutter ehr gaschen Rock dat grötste Loch
taustoppen.

»Brauder, ett düchtig!« säd Fridrich, as sei üm de vulle Dracht von Vesperbrod
rüm seten, un schow den Franzosen so'n Stück Pökelfleisch von en Pundener drei
hen. »Ett, Brauder! So lang' de Minsch ett, so lang' lewt hei noch.« – Un minen
Vader würd de Kirl jammern, un hei redt en por Würd' französch mit em in en
tröstlichen Ton, un de arme Sünner antwurt't so leidig un de- un wehmäudig, dat
dat den ollen Schulten, obschonst hei nicks dorvon verstunn, doch an't Hart
grep un hei sick an minen Vader ranne bögt: »Herr Burmeister, will'n den Kirl
wedder lopen laten.« – Ne, säd min Oll, so güng de Sak denn doch nich. De
Möller un de Bäcker seten in grote Nod un hadden 'ne gerechte Sak, un de
Franzos' set ok in Nod, hadd äwer ne ungerechte Sak, un't Recht müßt dörch de
Welt gahn.

Dunn kümmt den Schulten sin Fritz mit de Mähren up den Hof tau riden un kümmt
in de Dör: »Gun Abend, Vader! Ick bün de Franzosen utritscht«, un giwwt sinen
Ollen de Hand un geiht nah minen Vader ran, de em den Rüggen taukihrt, un giwwt
em en recht nüdlichen Denkzettel in't Gnick: »Gun Abend, Hanne! Kannst dinen
Brauder de Dagstid nich beiden?« – Min Vader fohrt in En'n un dreiht sick üm,
un Fritz steiht nu dor as Loten sin Wiw'. – »Gott sall mi bewohren!« röppt de
Schult. »Kümmt hir rin un sleiht mi den Stemhäger Burmeister in minen eigen
Hus'! Un de Slüngel will mal Schult warden!« – »Lat em!« seggt min Oll. »Dorför
sall hei äwer hüt abend noch nich tau Rauh, hei sall uns hüt abend noch all nah
Stemhagen führen.« – »Dörch de ganze Welt, Herr Burmeister«, seggt Fritz. »Wat
kümmst du äwerst so lat an't Hus?« fröggt de Schult. – »Je, Vader, ick dacht
so, wenn s' di krigen, ward de Sak slimm, un dorüm treckt ick de Mähren in'n
Holt un stellt mi up de Lur un wull täuwen, bet't Abend würd; un as ick so
stunn, dunn kamm de Stadtdeiner Luth antaugahn, un de säd, de Franzos' wir
lang' weg un de Herr Burmeister wir de Franzosen ok utritscht un hei söcht em.«
– »Wo's hei denn blewen?« frögt min Oll. – »Hei ward glik kamen«, seggt Fritz,
»hei frog man noch bi den Schaulmeister vör.«

Un Luth kamm denn nu ok mitdewil, un as hei nah minen Vader frog un em de in de
korte Jack vör Ogen kamm, was't vörbi mit sine ganze Utrichtung, hei verget
allens, wat hei seggen süll an wull, un fung ludhals' an tau lachen, un min Oll
argert sick, denn hei dacht nich mihr an sinen Uptog, sondern an min Mutting un
an't Hus, un kreg den Stadtdeiner bi den Kragen: »Luth, is Hei unklauk worden?
Wat makt min Fru un min Kinner?« – »Prächtig tau Weg', Herr Burmeister! Hahaha!
– Un de Herr Amtshauptmann les't de Fru Burmeistern wat ut de Bäuker vör, un
Mamsell Westphalen proppt Fritzen mit Appel un Kringel, äwer – hahaha! – nemen
S' 't nich äwel, ick möt lachen.« – Un Fridrich fung ok an tau lachen, un de
oll Schult ok, un Fritz; un Schultenmutter säd: de Herr Burmeister seg doch
heil spaßig ut. – Minen Ollen was dat Hart nu licht worden, un hei lacht von
Harten mit. »Luth, lach Hei düchtig«, säd hei, »äwer lach Hei fix tau! Denn för
Em heww ick wat Iliges tau dauhn. – Nich wohr, de Franzosen hewwen den
Mantelsack mit dat Geld un dat Sülwertüg mitnamen?« – »Ja, Herr. Ick heww't
seihn, as sei't furt dragen deden.« – »Denn spaud Hei sick. In den Stall steiht
den Inspekter Nicolain sin Brun, den nimmt Hei un jöggt, al wat Hei kann, nah
Kittendörp nah den Herrn Landrat von Ürtzen – denn von dorher sünd gistern de
Schassürs kamen, un dor warden ok woll de Lepel herstammen –, un denn vertellt
Hei den Herrn Landrat, wo't uns in Stemhagen gahn is, un bidd't em, hei süll Em
en säkern Minschen, de up de Lepel swören kann, mitgewen. Up so'ne Wis' künn
hei mäglich sin Eigendaum wedder krigen. – Un nu furt mit Em! Und du, Fritz,
spann fixing an!«

Wohrt ok nicks, dunn seten sei all up den Wagen, blot den Schulten wull Mutter
nich mitlaten: »Du hest dor nicks tau dauhn, du künnst tau Hus liggen.« –
»Mutter«, säd de Schult un set't den einen Faut in't Rad un den annern up den
Schinken von den Wagen un kek sick von baben dal üm, »dit's gegen uns'
Äwereinkamen. Du büst Herr in den Hus', un ick bün Herr in min
Schultengeschäften, un en Gefangen tau transperieren is en Schultengeschäft.«
Un dorbi klemmt hei sick mit Fridrichen un den Franzosen up einen Sack: »So,
Fritz, nu man jüh!«

Dat säbenteihnte Kapittel

Worüm Fridrich eigentlich kein Spitzbauw was; worüm de Kaiser Napoleon nicks
mit den Herrn Ratsherrn tau dauhn hewwen will, un worüm de Oberst mit den Herrn
Ratsherrn Heimlichkeiten hett.

Vör den Rathus tau Stemhagen höll de Wagen still, un mit einen Satz was min
Vader raf von sinen Sack un heit de annern noch en beten sitten bliwen, bet hei
sei röp. – As hei up de Dehl kamm, begegent em Marik Wienken mit Licht, denn 't
was all mitdewil düster worden. Marik, wat uns' Deinstmäten was, hadd binah dat
Licht fallen laten un wull eben upschrigen, as sei minen Vader ut Hannern sin
Mondierung herute kennen ded; hei treckt sei äwer fix in sin Stuw' un säd:
»Holt din Mul, Marik! Du büst jo'n verstännig Mäten!« – Marik was man düsig,
äwer nicks grippt de Dummheit beter unner de Arm, as wenn sei för klauk utgewen
ward; in Marik ehren Kopp würd dat denn ok en ganz Deil heller. – »Is de Herr
Amtshauptmann noch hir?« frog min Vader. – »Ja, Herr.« – »Denn sett dat Licht
hir hen un gah nah de Stuw' rin un lat di nicks tau min Fru marken un segg den
Herrn Amtshauptmann: buten wir ein, de em spreken wull, un denn bring em hir
rin.«

Na, dat geschach, un de oll Herr kamm herin: »Gun Abend, min Sähn, wat willst
du, un wat deihst du hir in den Herrn Burmeister sin Stuw'?« – »Herr
Amtshauptmann, wat makt min Fru un Kinner?« – »Min Jüngschen, wat weit ick von
din Fru un Kinner? Wo kümmst du tau Fru un Kinner?« – »Gottsdausend«, röppt min
Oll, »kennen Sei mi denn nich? Ick bün jo de Burmeister!« – »Das ist denn eine
andere Sache!« röppt de oll Herr. »Das is ja eine ganz besondere Sache! Ne, wat
denn? Consul Stavenhageniensis in 'ne korte Jack! – Äwer wat seggt Horaz? Nil
admirari, seggt hei! Vör allen in desen Tiden, min Herzenskindting.« – »Herr
Amtshauptmann, min Fru?« – »Weit, dat Sei los sünd, min Herzenskindting, un
ward sick sihr freuen.« – »Äwer...« – »Nee, 't schadt ehr nich, ok nich, wenn
sei Sei in 'ne korte Jack süht. Kamen S' man!«

All de Äwerraschungen dägen den Düwel nicks, sülwst nich de gauden. Wenn de
Freud' den Minschen mit einmal in de Uhren schallt, as wenn twei Dutzend
Muskanten tauglik dicht bi einen achter'n Busch losleggen, denn ritt dat einen
dörch dat Hart un dörch den Kopp, un dat schönste Lied ward idel Weihdag'. Ne!
ick law mi de Freud, wenn sei ankümmt as en schönen Singvagel in'n käuhlen
Holt, wenn sei neger kümmt un ümmer neger von Twig tau Twig, bet sei mi
tauletzt von den negsten Busch ehr Lied vull in de Uhren singt.

De Freud' kamm bi min Mutting tauirst woll en beten hastig; äwer dat was
äwerstahn; nu kamm sei von Twig tau Twig, un as min Vader rin kamm in de Stuw',
dunn sung sei ehr Lied ehr vull in de Uhren, un as de Vagel tauletzt gor in 'ne
korte Jack kamm, dunn was't ehr, as wenn hei ehr allerlei Wippkens in den Busch
vörmaken ded, dat sei von Harten doräwer lachen müßt. – Un de Erinnerung an
desen Dag is in unsern Hus' lewig blewen bet in de spädsten Tiden: wenn min
Vader unner Arbeit un Sorgen mal recht lustig an't Hus kamm, denn heit dat
unner uns: »Vatting hett hüt de korte Jack an.«

As sick de Freud hallweg' tau Rauh set't hadd, fung de oll Herr an: »Un den
Franzosen hewwen Sei glik mitbröcht, min Herzenskindting?« – » Ick nich«, säd
min Oll, »den Möller sin Fridrich hett woll 't Best dorbi dahn, un de
Gülzowsche Schult hett em dorbi hulpen.« – »Min Herzenskindting, dieser
Fridrich muß ein verteufelter Kerl sein, ein resolvierter Mensch, will'n em mal
rinne kamen laten.«

Fridrich kamm, un de Schult ok. »Hür mal, min Sähn, büst du dat, de den
Franzosen von den Wagen smeten hett?« – Fridrich dacht bi sick: wo? dit sall jo
woll wedder en Gerichtsdag warden? Un wil hei dese Frag mit »ja« beantworten
müßt, set't hei sick stracks up de Achterbein un let dat an sick kamen. »Ja,
Herr«, säd hei. – »Weitst du denn ok woll, dat du den Möller in grote
Verlegenheit bröcht best?« – »Verlegenheit? – Hei is't mit Verlegenheiten
gewennt, un ein mihr ward em nich schaden.« – »Büst du dat, de den Mantelsack
von dat Franzosenpird namen hett?« – »Ja, Herr.« – »Hest du di dorbi nich mit
acht Gröschen an den Franzosen sin Eigendaum vergrepen?« – »Ick heww mi min
acht Gröschen blot wedder namen«, säd Fridrich un vertellte de Geschicht. – »Du
hest sei di gegen Gesetz un Recht namen, un wo ward so einer nennt, de dat
deiht?« – Fridrich kek den ollen Herrn drist an, säd äwer kein Wurd. – »Schult
Besserdich, wo ward so'n Minsch nennt?« – »Mit Verlöw, Herr Amtshauptmann, en
Spitzbauw!« brok de oll Schult los. »Un dat is hei, Herr; hei hett hüt noch de
oll Baukfinksch 'ne Wust ut den Rok stahlen, un so'n Kirl will min Fiken
frigen?« – »Wat will hei?« – »Min Fiken, Herr, de bi Sei deint, Herr, de will
hei frigen, Herr.« – »So? So?« säd de Herr Amtshauptmann un kek Fridrichen von
baben bet unnen an, »das ist denn eine andere Sache! – Min Sähn, denn kannst du
rute gahn; äwer ick ward di den gistrigen un den hütigen Dag gedenken.«

Fridrich gung un schull in sinen Harten up den Schulten un den Amtshauptmann.
»Wat will hei mi gedenken?« frog hei sick, as hei up de Dehl stunn. Hadd hei
äwer wüßt, wat dit Wurd bi den ollen Herrn in den Mun'n führt, hadd hei woll so
nich fragt, denn in'n Bösen gedacht de oll Herr sindag' nich wat; dat Bös' gung
an em voräwer, dat hackte em nich an, un hei makte drei Krüzen achter her; kamm
em äwer dat Gaude entgegen, denn was em bang, dat hei't so rasch verliren süll,
denn heit dat: »Neiting, Fritz Sahlmann, Westphalen, Kinnings, helpt mi doran
gedenken.«

As Fridrich ut de Dör was, dreiht de oll Herr sick üm un lachte ut vullen
Harten: »Neiting, üm Fritz Sahlmannen sin Wust von hüt morrn büst du nu doch
rüm, de kriggt de Baukfinksch in Pinnow, denn wenn dese Bengel, de Fridrich,
den Schulten sin Fik frigen sall, denn möt wi em doch irst wedder ihrlich
maken.« – »Ja«, röp min Oll un läd en Achtgröschenstück up den Disch, »un hir
is dat Geld, wat hei den Franzosen namen hett.« – »Na, un nu, Schult, wennihr
ward de Hochtid?« lachte de oll Herr. – De oll Schult stunn dor un makt en
Gesicht, as hadd em einer von achter 'ne Brill von Schauhsahlen upset't; hei
wüßt nich, wat üm em geschach. »Herr Amtshauptmann«, säd hei endlich, »de Kirl
is jo äwerst en Snurrer.« – »Schult«, säd de oll Herr, »de Sak kann sick
ännern. In'n Amt sünd in desen Tiden Burhäw' fri kamen, un wer weit, wo hohe
Herzogliche Kammer doräwer denkt.« – »Ja, hei is doch äwerst ok en Spitzbauw,
Herr.« – »Schult, dat wull ick blot noch mal von Em hüren. As de Kirl hüt morrn
sick de acht Gröschen ut dat Fellisen halt hett, hadd hei dunn nich dat Ganze
behollen künnt? Wer hadd dor wat von wüßt? – Un wenn hei't up den Nacken namen
hadd un wir dormit äwer de preußsche Grenz gahn, wecke Hund un wecke Hahn hadd
dornah kreiht? Ne, wat denn?« – »Je, Herr, äwer mit de acht Gröschen un de
Wust?« – »Dat ein hett hei in sinen Unverstand för sin Recht hollen un dat
anner för en Spaß.« – »Je, Herr«, seggt de Schult un kratzt sick an den Kopp,
»wenn dat ok all so is, min Fik is doch tau jung för den ollen Bengel.« – »Mit
Verlöw, Herr Amtshauptmann«, föll hir Mamsell Westphalen in, »dat ick mang
Gerichtssaken un Burenangelegenheiten red. – Schult Besserdich, dat is en
dummen Snack von Em; denn wenn Sin Fik noch 'ne junge, dumme Dirn is, dann is
dat gaud, dat sei en erfohren Mann kriggt, denn dat hett ümmer sin Ort hadd.
Un, Herr Amtshauptmann, nehmen S' nich äwel, hei is en resolvierten Kirl un in
dese Tid tau bruken, un gistern abend – ick will nicks nich gegen Herr Droin
seggen, denn hei möt weiten, wenn dat Tid is, mit Obergewehr un Unnergewehr up
en Minschen lostaugahn –, äwer gistern gung Fridrich itzig un allein up den
Franzosen los, un wenn sine Redensorten ok för Ehre Stuw' un mine Uhren nich
rendlich naug wiren, so säd ick doch tau mi: dat is en Kirl, de hett dat mit de
Daht. Un, Schult Besserdich, de beiden passen för enanner, denn wat hei in de
Daht hett, het sei in de Würden; un, Herr Amtshauptmann, sei kann sick en Kirl
von den Liw' hollen, denn sei hett en gottgesegentes Mulwark, un dat segg ick.«

De oll Schult kek Mamsell Westphalen an un denn wedder den Herrn Amtshauptmann,
hei was ganz verdutzt, all de Inwennungen, de hei makt hadd, wiren em t'rügg
slagen, hei söcht nah nige un funn kein, bet em tauletzt dat inföll, wat em
tauletzt ümmer inföll; hei kratzt sick also achter de Uhren un säd: »Je, Herr
Amtshauptmann, ick möt irst hüren, wat Mutter dortau seggt.« – »Recht, min
leiw' Schult! Vör allen äwer möt Hei irst hüren, wat Sin Fiken dortau seggt.
Ick för min Deil heww Em man klor maken wullt, dat dese Fridrich kein Spitzbauw
is.«

Somit was denn dese Angelegenheit vörlöpig up den Nümms- un Nahrensdag herut
schaben; de Fru Amtshauptmannen was mit Mamsell Westphalen all rup up dat Sloß
gahn, un bi de anner Gesellschaft was de Mäudigkeit inkihrt, as de Stadtdeiner
Luth von sin Fort nah Kittendörp taurügg kamm un ansäd, dat de Herr Landrat 'ne
schöne Empfehlung maken let un hei schickte sinen eignen Herrn Kammerdeiner mit
von wegen dat Sülwertüg.

Dordörch was denn nu allens schön in Ordnung kamen, de Herr Amtshauptmann
schrew nu noch ein Breiw an den französchen Oberst, min Oll säd Luthen genau
Bescheid, wat hei tau dauhn un tau seggen hadd, Fridrich un Luth nemen den
Schassür tüschen sick up den Wagen, de Herr Kammerdeiner un Fritz Besserdich
set'ten sick vörn up, un furt gung dat in de düstre Nacht un den deipen Weg nah
Bramborg hentau.

»Ja«, säd de oll Schult, as hei allein in de Nacht nah Gülzow hentau gang, »ji
hewwt gaud reden! So'n Amtshauptmann un Burmeister un Mamsell up den Sloß, dat
sünd vörnem Lüd' un hewwen keinen äwer sick; äwer so'n Schulten kummandiert
jedwerein. Ja, wenn Mutter nich wir! Un de Kirl wir kein Spitzbauw, un hei wir
en teihn Johr jünger, un hei hadd 'ne Burstäd', un min Fik wull em, ja denn –
denn – kreg hei de Dirn doch nich, denn Mutter litt't nich.«

Kein Minsch kann mi nu verdenken, dat ick bi dat Vertellen von 'ne lustige
Geschicht nich Lust heww, grugliche Geschichten mit mang tau mengen, un dorüm
red ick nich wider as nödig von den französchen Schassür; ick segg nicks
dorvon, wo em tau Maud' was, as hei nah Bramborg kamm, nicks dorvon, as hei
vör't Krigsgericht stunn, nicks dorvon, wo em de Angst, de Dodesangst ümmer
neger kamm, as hei sinen bösen Lohn kreg. Un wenn ick't ok wull, so künn ick't
nich, denn ick schriw man Ding', de ick kenn, un dit kenn ick nich; ick heww't
mindag' nich äwer't Hart bringen künnt, en armen Sünner niglich up den letzten
Gang tau bekiken un tautauseihn, wo ein Sünner den annern von minschlichen
Gerichtswegen vörilig vor dat Gericht von unsern Herrgott bringt. Äwer dat was
nu einmal so, un dat geschach ok so; un as sin bläudig Liw up den Sand lagg,
hett woll keiner doran dacht, dat de Kugeln wid hinnen in Frankrik vel harter
in en Hart slogen as in sin eigen – ick mein in sin olle Moder ehr.

Ick will drüm blot vertellen, dat dörch de Afliwerung von den lewigen Franzosen
de Möller un de Bäcker von den Murdverdacht fri kemen un dat dörch sin
Geständnis un dörch dat Tügnis von den Inspekter Nicolai un den Herrn
Kammerdeiner de Landrat von Ürtzen wedder tau dat Sinige kamm un dat de Oberst
von Toll, as de Auditör dat bore Geld taurügg behollen wull as herrnlos Gaud,
upstunn un mit strenge Würd' säd: mit Row un Deiwstal süll sin Regiment nich
anteert warden. Dormit stunn hei up, namm dat Fellisen un säd tau Luthen: »Min
leiw' Fründ, Sei schinen mi en vernünftig Mann tau sin, nemen S' hir den
versiegelten Mantelsack un gewen S' em den Herrn Amtshauptmann Wewer, hei süll
dormit dauhn, wat hir tau Lan'n Rechtens wir.« Luth kreg 'ne Schrift dortau, un
so wir de Sak afmakt.

Äwer nu kamm 'ne Swirigkeit dormang, doran hadd keiner dacht: wat süll mit
minen Unkel Hersen warden? As de Möller un de Bäcker un de annern all ut de
Gerichtsstuw' rute un von em weg gahn wiren, stunn min Unkel Hers' dor as en
schönen einsamen Eikbom in en Hau, den de Förster allein in sine Statlichkeit
verschont hett. – De Oberst kek em verwunnert an un frog em: »Wat stahn Sei hir
noch?« – Min Unkel Hers' rögte sine Telgen, un an sin düsterrodes Gesicht kunn
einer seihn, dat in sin Zoppen'n de Stormwind anfung tau brusen. »Dat wull ick
Sei fragen«, was sin Antwurt. – Wir in desen Ogenblick en frömd Minsch in de
Dör kamen, hei hadd woll swigen süllt, wer Oberst un wer Ratsherr wir. 'ne
statsche Uniform hadden beid an, un beid hadden 'ne vörnem, stolze Min, un beid
hadden sei dese ut Gewohnheit von wegen dat Kummandieren; was de Oberst en por
Toll länger, so was min Unkel en halwen Faut dicker; hadd de Oberst den Krig
unner de Näs', so hadd min Unkel em äwer dat ganze Gesicht, denn hei hadd sick
en por Dag' nich balbieren laten kunnt, oll Doktor Metz hadd vörgistern
äwerschaten, un wat de Dag' vörher un gistern un hüt wussen was, wog gaud so
vel as de Snurrbort von den Franzosen.

»Wer sünd Sei?« frog de Franzos'. – »Ick bün en Ratsherr, en Stemhäger
Ratsherr«, säd min Unkel. – Dat schint denn nu den Franzosen doch tau
verblüffen; hei gung up un dal, un tauletzt blew hei vör minen Unkel stahn un
säd: »Ick seih den Vurtel för den Kaiser Napoleon nich in, wenn ick noch länger
mit Sei in'n Lan'n herüm treck. Sei känen gahn.« – So wat was min Unkel denn nu
nich gewennt. »Herr«, röp hei, »dese Behandlung...!« – »Ick bedur uprichtig«,
föll em de Oberst in't Wurd, »dat Sei äwerall inkummodiert sünd. Sei möten
schir ut Verseihn mitnamen sin.« – Dat was denn nu doch för minen Unkel en tau
starkes Stück! Hei hadd sick den ganzen Weg lang un de Winternacht dormit
tröst't, dat hei en utgesöchtes Opfer von den korsikanischen Draken wir, un nu
süll dat Ganze en blotes Verseihn sin? Hei hadd in sine Unschuld taum wenigsten
up 'ne öffentliche Ihrenerklärung vör de Frunt von en ganzes französches
Regiment rekent, un nu stödd em – mit Respekt tau seggen – de französche Oberst
mit den Faut vör den Allerwertsten un säd: hei kunn nu gahn. – »En Mann, as ick
bün«, röp hei, »ut Verseihn mitnamen!« – »Sei känen noch von Glück seggen«, säd
de Oberst un kloppt em fründlich lachend up de Schuller, »in den Krig kümmt
männigmal wat Slimmeres vör, dor ward männigein ut Verseihn dodschaten. Seihn
S' de Sak as 'ne Prüfung von Gott an.« – »Wenn dat 'ne Prüfung sin sall«, säd
min Unkel, »denn is't man 'ne sihr dumme.« – De Oberst lacht un fot minen Unkel
unner'n Arm: »Kamen Sei, Herr Ratsherr, ick bün recht vergnäugt in minen
Harten, dat de Sak so ut de Welt kamen is un dat ick den Herrn Amtshauptmann
heww tau Willen sin künnt. Un ick hadd woll noch en por Würd' in't geheim mit
Sei unner vir Ogen tau reden.« – In't geheim un unner vir Ogen, dat wiren denn
nu en por Würd', de kunn min Unkel Hers' nich wedderstahn, hei folgte also.

»Herr Ratsherr«, säd de Oberst, as sei buten up den Mark vör den Gasthof taum
Goldenen Knop stun'n, denn in den Goldenen Knop was den Obersten sin
Hauptquartier, »Herr Ratsherr, seggen Sei den ollen, braven Herrn
Amtshauptmann, ick let em noch velmals grüßen, un wenn ick sin Bed'
glücklicherwis' hadd erfüllen künnt, so süll hei tauseihn, dat hei ok min
erfüllen ded, un min Bed' wir: hei süll, wenn dat mit Recht gescheihn künn, dat
herrnlos' Geld dat lütt Mäten tauwen'n, de mi gestern unnerwegs den Breiw von
em bröcht hadd. Un, Herr Ratsherr, Sei seihen in, dat dit geheim hollen warden
möt, denn süs künn de Herr Amtshauptmann doräwer verdächtigt warden.« – Min
Unkel Hers' was nu wedder in sin vull Fohrwater: »Sei meinen doch Fiken?« frog
hei iwrig. »Möller Vossen sin Fiken, de dor steiht?« Un wis'te up Fiken, de en
beten afsid mit ehren Vader stunn un em den Arm üm den Hals leggt hadd un vör
Freuden weinte. – »De mein ick«, säd de Oberst un gung up dat Por tau.

Fiken let den Arm von ehren Vader sinen Nacken los, äwer de Tranen kunn sei
nich wehren, un as de Oberst neger kamm, was't ehr, as müßt sei noch mihr
weinen, un as de Oberst ehr de Hand gaww, makte sei en stillswigenden Knicks,
sei kunn kein Wurd herutbringen. So lang' de Nod as 'ne düstere Nacht up ehr
legen hadd, so lang' was sei still un ruhig, ahn sick links un rechts
ümtaukiken, ehren Gang gahn, un blot dat Vertrugen up Gott hadd ehr as en
schönen Stirn lücht; nu dor de Sünn upgahn was, stunn sei still, ehr Hart
bläuhte as 'ne schöne Rosenblaum tau dat Licht in de Höcht, de frische
Morgenwind spelte in ehre Bläder, dat sei sick ümkiken kunn nah rechts un nah
links un nah rüggwarts un vörwarts, un de Morgendau föll an de Ird.

De oll Möller stunn ok stillswigend vör den Obersten; äwer as de frog, ob hei
de Vader von dat lütt Mäten wir, dunn kamm't em mit Würden äwer den Hals. »Ja«,
säd bei, »Herr. Un wenn't ok wohr is, wat uns' Herr Amtshauptmann seggt, dat
Jungs beter un Dirns tau quarig sünd, denn dat sünd sei, Herr, as Sei an Fiken
seihn känen« – un dorbi wischte hei sick sülwst 'ne Tran ut de Ogen –, »so weit
ick doch för Ehre Gaudheid keinen annern Wunsch, as dat uns' Herrgott Sei mal
so'n oll lütt Dirnken schenken müggt, as min lütt Fiken is«. – De Oberst müggt
dat ok woll denken; äwer hei säd dat nich, hei wenn't sick rasch nah Fiken üm
un frog: »Min leiw' Döchting, kannst du schriwen?« – »Ja, Herr«, säd Fiken un
makt en Knicks. – »Sei kann allens«, säd de Möller, sei kann schrewen Schrift
lesen un kann schriwen as en Schaulmeister; denn sei möt jo all min Schriften
besorgen.« – »Na, denn, min lütt Dirning«, säd de Oberst, »schriw mi hir mal
dinen Namen un den Urt rin, wo du her büst; äwer plattdütsch«. – Un Fiken
schrew in dat Taschenbauk von den Obersten: »Fiken Vossen up de Gielowsche Mähl
in't Stemhäger Amt.« – De Oberst les' dat, klappt sin Bauk tau, gaww ehr un
ehren Vader de Hand un gung mit de Würden: »Adjüs! Un wi treffen mägliche Wis'
noch einmal wedder tausam.«

Dat achteihnte Kapittel

Worüm Bäcker Witten sin Pottmat äwerlöppt; worum de Stadt Stemhagen de
Dannenschonung anleggt het; worüm Vatter Rickert de Stormklock treckt, un worüm
ick ümmer bi Julius Cäsaren an minen Unkel Hersen denken möt.

Nah 'ne lütt halw Stun'n führten ut den Treptowschen Dur tau Bramborg twei
Wagens nah Stemhagen hentau; up den irsten Wagen satten de Ollen, de Herr
Ratsherr un de Bäcker un de Möller un as Respektsperßon de Herr Kammerdeiner,
up den tweiten satt Fritz Besserdich mit Luthen up den vördelsten Sack, un up
den annern Hinrich un Fiken, Fridrich lagg achter in't Krett.

As sei en En'n lang führt wiren, fung min Unkel Hers' an tau reden: So!« säd
hei, »ut de Klemm wiren wi richtig rut.« – »Ja woll, Herr Ratsherr«, antwurt't
oll Bäcker Witt, »un dat hewwen wi denn woll den Herrn Amtshauptmann un unsen
Burmeister, vör allen äwer woll den Möller sinen Fridrich tau danken.« – »As
einer dat ansüht, Meister Witt«, säd min Unkel. »Ick för min Person heww nicks
gegen de drei, un dat de Schassür tau Städ' bröcht würd, hett uns gaude
Deinsten dahn, äwer fri makt hett uns dat nich. Hewwen Sei nich seihn, wo de
französche Oberst mit mi unner vir Ogen vör de Dör redt?« – »Ja, Herr.« – »Na,
denn laten S' sick seggen, wenn mi de Franzos' nich tau en geheimen Updrag
brukt hadd, denn wiren wi ut Bramborg woll dörch en anner Dur as dörch dit
ruteführt.« – »Dat wir der Deuwel!« röp de oll Bäcker un kek den Herrn
Ratsherrn so'n beten von de Sid an. Min Unkel säd nicks, hei plinkte blot sihr
irnsthaft mit de Ogen un kek dunn bi Sid äwer de kahlen Feller räwer, as wull
hei irst sin Würd' in den Bäcker gehürig wirken laten. Dat slog em äwer fehl;
oll Bäcker Witten sin Kopp was as sin Pottmat, worin hei sin Gedränk verköfft;
was de irst bet an den Rand vull, denn namm sei nicks mihr up, un wat noch
kamm, drüppt in de Stuw'; un up Stun'ns was sin Kopp bet an den Rand vull von
all de Saken, de hei erlewt hadd, dat den Herrn Ratsherrn sin Würd' richtig
bitau drüppten; hei säd nicks. – »Meister Witt«, säd de Herr Ratsherr nah 'ne
Wil, »ick wull, ick wir in Stemhagen.« – Dit Drüpping gung noch in den Bäcker
sin Pottmat rinne, hei säd also: »Dat wull ick ok, denn dat ward sick hellschen
lang hentrecken.« – »Dat mein ick nich«, säd de Herr Ratsherr, »ick mein wegen
unsen Empfang.« – Den Bäcker sin Pottmat lep wedder äwer. »Wo so?« frog hei.
»Ick mein wegen unsen Empfang mit 'ne Ihrenpurt.« Nu drüppt dat ut de Pottmat
piplings up de Ird. »Empfang? – Ihrenpurt? – Wo so? – Kümmt denn uns' Herzog?«
– »Meister Witt, de kümmt nich; äwer wi kamen.« – Nu was't oll Witten denn
grad', as hadd em einer bi't Inmeten an den Arm stött un as wenn de Hälft ut de
Pottmat an de Ird flog un sick dat anner, wat drin blew, all dörchenanner
dörchküseln ded. Dit was en Glück, denn nu kreg den Herrn Ratsherrn sine
Erklärung Platz. »Meister Witt, ick segg, wi kamen. Süllen de Börgers ut 'ne
Stadt, as uns' Stadt is, nich ebenso gaud för ehre Mitbörgers un
Magistratspersonen, de för't Vaderland leden hewwen, 'ne Ihrenpurt bugen as för
en Herzog? Äwer wer sall't dauhn? De oll Amtshauptmann? De Burmeister? De
denken nich doran! – Oder meinen Sei, de oll Rekter, wil hei mal en Ding von
Transparenten makt hett? Na, dat was dor ok nah! Oder oll Metz? De het't blot
in de Würd', Meister Witt, as de Katteiker in'n Swanz. Oder oll Zoch? Von den
Torm kann hei blasen, wider nicks. – Ja, wenn ick dor wir!« – »Äwer, Herr
Ratsherr«, säd de Bäcker, bi den sick de Küsel nahgradens setten ded, »in dese
Johrstid! Wo sälen sei Blaumen un Gräuns herkrigen?« – »Blaumen? Wotau handelt
oll Heimann Kasper un oll Leip un de annern Juden mit roden un gelen Band?
Gräuns? Wotau hett de Stadt Stemhagen denn de Dannenschonung in den Stadtholt
anleggt?« – »Wohr is't«, säd oll Witt, denn nu was de Pottmat wedder ganz vull.
– »Wat seggen Sei, Möller Voß?« frog de Herr Ratsherr. – »Ick segg gor nicks,
Herr Ratsherr«, säd de Möller un dreiht sick nah den hindelsten Sack üm mit en
Gesicht so vull Schrumpeln, as wenn en tausamsnerten Tobacksbüdel äwer sin
Schuller kek, »ick segg gor nicks, ick denk blot, as ick gistern nah Bramborg
tau führt, was mi nich gaud tau Maud', un hüt, dat ick wedder von Bramborg
t'rügg führ, heww ick wedder Mag'weihdag' in'n Kopp.« – »Wo denn dat?« frog min
Unkel, un de oll Möller vertellte sin Verlegenheit mit Itzigen. – »Hm«, säd min
Unkel un strek sick sachten mit de Hand von babendal afwarts dat Gesicht
entlang bet an't Kinn; wider kamm de Hand nich, dor blew sei hacken von wegen
den struwen Bort, dat Kinn treckt sick dal, de Mund ded sick up, un hei kek so
'ne Tidlang stiw in de Luft rin. Hei versöcht dat Stück en pormal, äwer ümmer
dat Sülwige: äwer den Bort kamm hei nich weg.

Nu hadd min Unkel Hers' woll en struwen Bort, äwer hei hadd en weiken Sinn; un
ded sick sin Mund wid up, so ded sick ok sin Hart wid up, un as hei dat
letztemal mit sin gauden Ogen in den grisen Hewen rinne kek, drop hei up en
blages Flag, un en Stückschen von den blagen Hewen föll dörch de Ogen in sin
wides Hart; hei müßt en gaud Wark, stiften. »Meister Witt«, säd hei, »setten
Sei sick up den vördelsten Sack un laten S' den Möller hir sitten; ick heww mit
em tau reden.«

Un dat geschach, un Bäcker Witt redte up den vördelsten Sack sihr lud mit den
Herrn Kammerdeiner, un de Herr Ratsherr redte up den hindelsten Sack sihr
sachten mit den Möller. »Möller Voß«, säd min Unkel, »ick help Sei ut de Tint.
Morgen lat ick Itzigen kamen, un passen S' up, wo smidig hei sin ward, denn ick
weit wat von em, wat Heimlichs, wat keinen wider angeiht; äwer wat Saubers is't
nich. De Kirl sall Sei bet Ostern Tid laten, un ick will mi för Sei verbörgen;
un morgen kam ick rut un seih all Ehr Schriften nah un nem de Sak in mine Hand,
denn seihn Sei« – un dormit halt hei dat Pittschaft an sin Uhrked hervör –,
»ick bün dortau berechtigt un dortau set't. Hir steiht't. Känen Sei woll
latinsche Schrift verkihrt lesen?« – De oll Möller antwurt't, hei künn s' nich
grad noch verkihrt lesen. – »Na, 't schadt ok nich. Hir steiht: Not. pub. im.
caes., dat heit, ick bün Notarius publicus, un im caes. heit so vel, ick kann
in jeden Prozeß üm Rat fragt warden. – Also, Möller, ick help Sei! Äwer ein
Bedingung heww ick: Sei seggen tau keinen von min Börgschaft un tau keinen von
uns' Afkamen, vör allen nich tau den ollen Amtshauptmann. De Sak bliwwt
heimlich.« – De Möller versprok dat denn ok.

Up den tweiten Wagen was't in ein Ort grad so as up den irsten: up den
vördelsten Sack würd sihr lud redt un up den hindelsten, wo Fiken un Hinrich
satt, sihr sachten, un ick bruk nich tau vertellen, wat sei mitenanner redten,
denn Fridrich lagg jo hinnen in't Krett un hürt Wurd för Wurd, un de ward dor
woll tau rechter Tid mit rut kamen.

En Stundener drei nahher, as dit redt würd, lep de Slüngel, de Fritz Sahlmann,
dörch de Straten von de gaude Stadt Stemhagen un röp: »Sei kamen, sei kamen!«
Hei hadd up den Mählenbarg all twei Stun'n Posten stahn, un de Herr
Amtshauptmann hadd in dese Tid all säbenmal nah em klingelt un was tauletzt ut
Verdreitlichkeit nah min Mutting runner gahn.

»Sei kamen!« röp de Slüngel. – »Is't wohr, Jung'?« frog oll Rickert, de Pulsant
up den Klocktorm was. – »Ja, Vadder Rickert, sei sünd all up den Brink.« – Un
oll Rickert säd tau sick: »Denn helpt dat nich, denn möt ick dat Minige dauhn!
«, gung nah'n Torm, un wil hei dat ganze Gelüd' doch nich bedwingen kunn,
treckt hei de Stormklock. Nu kamm denn allens tau Bein un tau Dören: »Sei
kamen!« – »Wer kümmt?« – »De Ratsherr un Bäcker Witt un de Möller un all de
annern!« – »Hurah!« rep Schauster Bank un swenkt den Arm in de Luft, hadd äwer
vergeten, dat hei en Stäwel äwertreckt hadd. – »Hurah!« röp Slösser Tröpner un
stört't mit sin Schortfell up de Strat, »aber, Kinder, allens in Orndlichkeit
un Manierlichkeit!« un stödd oll Wewer Stahlsch den Henkelpott ut de Hand, den
sei von Mamsell Westphalen runner bröcht hadd. – »Hurah?« röp Herr Droi un
stört't mit de Borenmütz up de Strat, süs äwerst in korten Tüg, un achter em
stünnen sin lütten französchen Gören un schregen: »Wiw lamperör!«, as de Herr
Ratsherr up den irsten Wagen dörch den Hümpel führt.

De äwerst satt steidel up sinen Sack un höll de Hand de ganze Strat lang an
sinen Haut un dreihte sin würdig Gesicht nah rechts un nah links, un in sine
Würdigkeit mengt sick de Gerührsamkeit, un hei flustert den Möller tau: »Voß,
dit lett mi de Ihrenpurt vergeten.« – Un de oll Möller kek den Herrn Ratsherrn
an, wo de dat maken ded, un makte dat ebenso un antwurt't minen Unkel: »Ja,
Herr, un mi Itzigen.« – De Herr Kammerdeiner dinerte ümmer nah sine Sid von den
Wagen raf un strapzierte sinen Haut up dat Unminschlichste, un up de anner Sid
röp oll Witt up dat Allerminschlichste von den Wagen heraf: »Gun Dag. Vadder! –
Gun Dag, Bank, wat makt din Puckel? – Gun Dag, Jehann! – Gun Dag, Strüwingken!
– Na? – Allens woll? – Wat maken de Swin?«

As sei äwer up den Mark kemen, dunn weihte Tanten Hersen mit de halwe witte
Gardin ut dat Finster rut un weihte in min Unkel Hersen sin Hart en Stormwind
up, dat sin Gefäuhl in grote Bülgen un Wachten slog un em dat Water bet in de
Ogen spritzt. »Tanten!« säd hei halwlud vör sick hen, »Tanten!« – denn hei
nennt sin eigen Fru »Tanten«, un sei nennt em dorför »Unkel« – »Tanten, ick
kann dinen Wink nich nahkamen, denn dese beiden Dag' hewwen mit mi as
öffentliche Perßon un nich as hüsliche, hewwen mit mi as Ratsherr un nich as
Unkel tau dauhn hatt, un so möten sei ok tau En'n bröcht warden. – Bäcker
Witt«, röp hei, un dorbi drückte hei sick den Dreimaster in de Ogen, »nah'n
Rathus'!« De Ratsherr hadd äwer den Husvader un Unkel den Sieg wunnen.

Ach, wat was dat för en schönen Abend up den Rathus'! Allens wat in Käk un
Keller vör de Franzosen versteken was, würd hervör halt, un wat fehlen ded,
kamm von den Sloß. Marik Wienken deckte en langen, langen Disch, un an den
Disch würden ümmer Anstekers an Anstekers steken, un as de groten Dischen nich
langten, kemen de lütten, un as de nich langten, würd för uns Gören up den
Staul deckt. – Mamsell Westphalen stunn an dat Eckschapp un drückte Zitronen up
Zucker, un dorup würd ut allerlei Buddeln allerlei upgaten, un de Teeketel gung
ümmer von de Käk in de Stuw' un ut de Stuw' in de Käk, un de Herr Amtshauptmann
stunn dorbi un probiert ümmer un schüddelt mit den Kopp un got denn ok mal wat
tau, un tauletzt nickt hei un säd: »Mamsell Westphalen, so is't recht! Dies ist
eine andere Sache!« Un tau min Mutting dreiht hei sick üm un säd: »Min
Herzenskindting, in ein Sak laten S' mi nu minen Willen; den Punsch gew ick.«
Min Vader handtierte mit den Proppentrecker, un Luth besorgte de Schenk, un de
Herr Kammerdeiner stunn an den Aben un schüddelte bi all dese Anstalten ümmer
mit den Kopp un wull Luthen dat wisen, wo hei präsentieren müßt, un as't Luth
so maken wull, got hei Mamsell Westphalen en Glas Punsch in den Schot. Ja, 't
was en schönen Abend! Fridrich stunn an de Dör, steidel as en Granedier, un
rüppt un rögt sick nich, blot dat hei drunk; un Fritz Besserdich stunn bi em,
rüppt un rögt sick ok nich, blot dat hei ok drunk un dat hei denn un wenn rute
gung un sick up de Dehl de Näs' utsnöw. Un Fiken Vossen satt bi min Mutting, un
min Mutting drückt ehr de Hän'n un strakt ehr äwer dat weike Gesicht, un as ick
tau ehr ranne kamm, strakte sei mi ok un säd: »Wardst du ok so vel von mi
hollen?« De Herr Amtshauptmann röp Hinrich Vossen in de Eck un redte mit em
heimlich. – Wat hadd de Herr Amtshauptmann mit Hinrich Vossen Heimliches tau
reden, un worüm slog hei em ümmer up de Schuller? – Oll Möller Voß frog sick ok
in'n Stillen dornah, un as hei't rute hadd, dat't von wegen den Prozeß was, säd
hei tau Witten: »So! Mit den Prinzeß bün 'ck nu ok dörch, nu bliwwt mi man noch
de Jud', un den will 'ck mi hüt abend in den Punsch stippen.« – »Du bringst mi
up den Gedanken«, seggt de Bäcker un geiht ut de Dör un kümmt nah 'ne Wil
taurügg, an de ein Hand en Henkelkorw, an de anner de Strüwingken. »Mit Verlöw,
Herr Burmeister, dat ick doch ok min Deil an dat Traktement drag', un hir sünd
en por Zuckerkringel, un hir, Fru Burmeistern, is min Strüwingken, nemen S'
nich äwel, sei hadd tau des' Gesellschaft so'ne grote Lust.«

Wat will dit äwer allens bedüden gegen den Glanz un de Ihr, de üm minen Unkel
Hers' upgung; hei hadd sinen Mantel afnamen un stunn nu dor in blanke Unneform,
un allens stunn üm em rümme un bedankt sick bi em: min Vader, dat hei em in den
Schutz von sinen Mantel namen hadd; min Mutting. dat hei minen Vader dordörch
tau de Flucht verhulpen hadd; Mamsell Westphalen dukerte dreimal unner un säd,
sei würd't em nich vergeten, wat hei an ehr dahn hadd, un Möller Voß säd,
eigentlich wiren sei all blot dörch den Herrn Ratsherrn in Bramborg fri kamen;
un as oll Witt dat ok bekräftigte, lawte de Strüwingken em in ehren Harten en
groten Kaffeekauken an. Sin schönes, rodes Gesicht blinkerte un blänkerte vör
Lust un Behagen, un hei bückte sick dal tau min Mutting un säd: »Ick weit gor
nich, wo min Tanten bliwwt.« Bi den Möller sin Würd' föll em den Franzosen sin
Updrag in, un hei wendt sick an den Herrn Amtshauptmann: »Herr Amtshauptmann,
ick heww mit Sei ein por Würd' unner vir Ogen tau reden in 'ne besonders
heimliche Angelegenheit«, un dormit treckte hei den Herrn Amtshauptmann in 'ne
Eck herinne. – Wi weiten, wovon de Red' sin süll, äwer wenn de Eck reden künn
un uns vertellte, wat de Herr Ratsherr dor vertellte, wi müßten seggen, wi
wüßten von nicks. Tauletzt müßt min Vader den Herrn Amtshauptmann man erlösen,
hei namm minen Unkel un set't em baben an up den Ihrenplatz, un mindag' is en
Minschenkind nich so tau rechter Tid up sinen richtigen Platz set't worden as
min Unkel, denn knappemang satt hei, dunn gung de Dör up, un herin kamm Tanten
Hersen in en swartsiden Kled, un achter dit Kled stunn de oll Dokter Metz, wat
den jitzigen ollen Metz sin Vader was, un de jitzige rike Josep Kasper, wat
dunn en lütten Judenjung' was. Un Tanten Hersen hadd en Kranz von gräune
Lurbeerbläder in de Hand, de hadd de oll Metz von sinen Bom plückt, von den hei
süs man Bläder plückte, wenn sine leiwe Fru Brassen kakte, un de Kranz was mit
en langen, rotsiden Band taubunnen, den hadd Josep Kasper besorgt, un dorför
namm Tanten em mit. Tanten gung up Unkeln los un gaww em en Kuß un stülpte em
von achter den Kranz up den Kopp, dat de roden Bän'n em den Puckel dal hungen,
un säd en por sihr schöne Würd', de keiner hürt hett, denn Bäcker Witt brok tau
tidig mit: »Hurah!« los, un de Möller mit »Vivat hoch!«, un allens stimmte mit
in un stödd mit de Gläser an.

Ja, 't was en schönen Abend! Un lange Tid nahher, wenn ick en Bild von Julius
Cäsar'n sach, föll mi min Unkel Hers' in, denn grad so kledt em de
Lurbeerkranz, blot dat min Unkel en gaud Deil fründlicher un vülliger was as de
surpöttige, knakendröge Römer. Un lange Tid nahher, wenn ick den schönsten
Kauken vör mi hadd, dacht ick an Bäcker Witten sin Zuckerkringel, un ick law
sei ok hüt noch; denn einer kunn sihr vel dorvon eten un kreg kein
Mag'weihdag'.

Dat nägenteihnte Kapittel

Worüm de Möller wedder in sinen Stäwelschacht kickt; wo ut 'ne Matt en Schepel
ward; worüm Hinrich adjüs seggt, un worüm Fridrich de Meinung is, dat de
Frugenslüd' wollfeil warden.

As den annern Morgen Möller Voß up sine Gielowsche Mähl ut dat Bedd rute krapen
was, satt hei wedder mit den Kopp in de Hand un kek nahdenklich in de
Stäwelschächt herinne. »Mutter«, frog hei tauletzt, »heww ick mi gistern mit
Hinrichen vertürnt, oder hett mi dat drömt?« – »Ih wo, Vatting«, seggt sin Fru,
»du hest em jo ümmertau küßt un hest em ümmer dinen leiwen Sähn nennt, un
Fridrichen hest du vel Geld verspraken, wenn du irst en riken Mann wirst, un
dat süll denn nu so lang nich duren.« – »Mutting, denn heww ick sihr dämlich
Tüg angewen.« – »Dat säd ick di all gestern abend; äwer dunn wullst du dat nich
Wurd hewwen.« – »Gott sall mi bewohren!« röp de Möller, »ick kam jo ut de
Dummheiten gor nich rut!«

Fridrich kamm herin: »Gun Morgen, Möller! Gun Morgen, Fru! Ick kam blot rinne,
Möller, un will Sei seggen, ick heww mi de Sak äwerleggt; ick will dat Geld,
wat Sei mi gistern abend verspraken hewwen, noch 'ne Tidlang bi Sei up Tinsen
stahn laten, bet ick dat notwendig bruk.« – »Hm!« röp de oll Möller un rögt
sick hen un her up den Staul. – »Ja«, säd Fridrich; »äwer ick hadd woll 'ne
anner Bed': will'n sei mi nich tau Ostern trecken laten, obschonst dat uter de
Tid is?« – »Wotau? Wat hest du vör?« – »Ick wull frigen.« – »Wat? Du frigen?« –
»Ja, Möller, ick frig Schult Besserdichen sin Fiken, de nu up den Sloß deint;
un wenn Hinrich Voß uns' Fiken frigen deiht un wenn uns' beiden Swigeröllern
nicks dorgegen hewwen deden, denn heww ick mi so dacht, kün'n wi jo up einen
Dag Hochtid maken.« – Dit was denn nu den ollen Möller doch tau stramm: »Du
Snurrer...!« sprung hei up en grep nah den einen Stäwel. – »Holt, Möller!« säd
Fridrich un richt't sick en En'n. » De Redensort paßt sick nich för mi un nich
för Sei. Wo dat mit mi steiht, weit ick sid drei Dag', un wo dat mit Hinrichen
un uns' Fiken steiht, weit ick sid gistern nahmiddag; ick lagg achter ehr in't
Krett un heww allens mit anhürt.« – »Vatting«, röp de Möllerfru, »dit wir dat
Best!« – »Dat versteihst du nich!« röp de Oll un schüll in de Stuw' rümme. –
»Na, Möller«, säd Fridrich un gung ut de Dör, »äwerleggen S' sick de Sak; wat
min Swigervader is, de geiht ok all sid ihrgistern abend in Äwerleggung rümme.«
– »Du kannst dinen Schin krigen«, röp de Möller achter em her, »äwer irst tau
Jehanni.«

Worüm was de oll Möller denn so arg? Hei müggt doch Hinrichen girn liden; hei
sülwst hadd in de letzten Dag' oft doran dacht, dat Hinrich un sin Fiken för
enanner passen deden, hei sülwst hadd em gistern sinen »leiwen Sähn« nennt;
äwer dat was't eben! Gistern abend hadd em de Punsch taum riken Mann makt, un
hüt kek hei as en Snurrer in sin Stäwelschächt; un wenn ok Itzig sick
ümstempeln let bet tau Ostern, so was dat 'ne Galgenfrist. – »Vatting«, säd de
Möllerfru, »dit is dat Best, wat uns' Fiken un uns passieren künn.« – »Mutter«,
säd de Oll, un't was en Glück, dat hei noch kein Stäwel an hadd, hei hadd süs
vör Arger mit de Bein trampelt, »ick segg di, dat versteihst du nich! – Wat? –
Ick süll Jochen Vossen sinen Sähn, de mit mi in en Prinzeß liggt un de mit en
groten Büdel Geld in'n Lan'n rümreis't, min Kind gewen – min bestes, leiwstes
Kind! – un süll tau em seggen: dor hest du s', äwer mitgewen kann ick ehr
nicks, denn ick bün en Snurrer? – Ne, Mutter, ne! Ick süll de Lappen borgen,
worin min einzigst Kind, min lütt Fiken, vör de Tru stünn? – Ne, ne! Irst möt
ick wedder in de Wehr!«

So geiht dat oft in de Welt: en grot Glück hängt dicht vör einen ut taum
Aflangen, un wenn einer de Hand utrecken will un will't faten, denn is de Hand
mit Keden bunnen, un de Keden sünd in lang vergahene Tiden smädt, ahn dat't
einer gewohr worden is, un sei sünd wid achter einen fastmakt, so dat einer sei
nich aflangen kann. Den Möller sin Ked' was sin Prozeß un woll ok sin slichte
Wirtschaft in frühern Tiden, un as hei nu nah dat Glück gripen wull, dunn höll
sei em taurügg, un hei bos'te un iwerte sick vergewens. Hei hadd sei nu woll
stuw dörchhauen künnt, denn müßt hei äwer tidlewens dat Kedenen'n dörch de Welt
slepen as en verlopen Tuchthüsler, un dat led sin Ihr nich.

De oll Mann kunn einen jammern, hei gung jeden ut den Weg' un handtierte för
sick allein in de Mähl un in den Stall herüm, as wull hei an desen Dag allens
nahhalen, wat hei sid langen Johren versümt hadd. Endlich würd hei erlös't, min
Unkel Hers' kamm an, hüt äwerst in en börgerlichen Uptog: »Gun Dag, Voß! Na,
uns' Sak is in Richtigkeit.« – Äwer den Ollen was hüt nich lichtglöwig tau
Maud', un hei säd kort af: »Ja, wer't glöwt, Herr Ratsherr.« – »Wenn ick't
segg, Möller Voß«, säd de Herr Ratsherr un halt en Packet Schriften ut den
Wagen un gung mit den Möller in de Stuw', »denn möt dat einer glöwen, denn ick
bün hüt hir as Notarius publikus.« – »Mutter«, säd de Möller, »lat uns allein,
un du, Fiken, stick uns irst en Licht an.« Dat ded denn nu grad nich nödig,
denn 't was hellig Dag; äwer de Oll hadd dat seihn, dat de Herr Amtshauptmann
bi en Gerichtsdag ümmer en Waßstock brennen hadd, un hei wull't ok so hewwen,
denn dit schint em sekerer, wil't vullstänniger was. Un dormit gung hei an sin
Schapp un halt sin Brill herut un set't sei sick up, wat ok nich nödig ded,
denn hei kunn kein schrewen Schriwwt lesen; äwer em was doch so, as künn hei
mit de Brill beter uppassen; un dorup set't hei einen Disch midden in de Stuw'
un twei Stäuhl doran.

As sei nu allein üm den Disch un dat Licht seten, las de Herr Ratsherr mit sihr
düdliche Stimm 'ne Schriwwt vör, worin de Jud' gegen den Herrn Ratsherrn sin
Börgschaft bet Ostern täuwen wull, un as hei de lesen hadd, läd hei dat Poppier
neben sick un kek den Möller mit en Gesicht an, dat sach ut as: »wat seggst nu,
Flesch?« – De oll Möller nörrickt nu los mit »Hm« un »Je« un »Äwer« un kratzt
sick in de Hor. – »Möller Voß«, säd min Unkel sihr argerlich, »wat sall dat
Nörricken? Hir steiht min Sigel unner – seihn Sei, hir! – en Hirsestengel, wil
ick ›Herse‹ heit; ick hadd ok en Fallgatter dorup steken laten kunnt, wil dat
up Französch ›hersé‹ heit, äwer ick bün nich för de Franzosen – un hir drüm rüm
steiht mine Befugnis: Not. pub. im. caes., un hir steiht den Juden sin
Unnerschrift: Itzig; un wat schrewen is, is schrewen.« – »Dat seggt de Herr
Amtshauptmann ok«, säd de Möller un wür en ganz Deil heller utseihn, »wat
schrewen is, is schrewen.« – »Wat de seggt, is mi ganz egal, ick, Möller Voß,
ick bün dortau set't dörch min Amt, schrewen Schriwwten kräftig tau maken dörch
min Sigel. Un dörch dese Schriwwt sünd Sei bet Ostern ut alle Verlegenheit.« –
»Ja, Herr, un ick bedank mi ok, äwer wat denn?« – Nu kamm de Reih tau nörricken
an minen Unkel: »Hm! Wat denn? – Je – Na! – Na, Möller Voß«, un sin oll gaud
Gesicht smet sine ganze Amtsmin as Notorius publikus ut de Dör un set't sick de
Minschenfründlichkeit as Brill up sine hübsche Näs' un kek den ollen Möller un
de ganze Welt fründlich an, »na, Möller Voß, heww ick bet Ostern Luft schafft,
kann ick jo ok wider Rat schaffen, ick bün her kamen un will reinen Disch
maken. Dortau is dat äwerst nödig, dat Sei mi all Ehr Ümstän'n verteilen un all
Ehr Poppieren wisen.« – Dat gung denn de Möller ok in un vertellte un
vertellte, dat en anner Kopp, as min Unkel Hersen sin, ganz düsig worden wir,
un hei halte so vel Poppieren rut, dat en annern angst un bang' worden wir;
äwer min Unkel was hellschen pükerig in sin Geschäften, hei müggt girn Rätsel
lösen un Bindfaden utenanner wiren, hei hürt un las allens mit Geduld, äwer
nich mit Vurtel för sin Vörnemen. »Möller Voß«, frog hei endlich, »is't dit
all?« – »Ja, Herr«, säd de Möller un let de Uhren hängen as en Tüftenfeld, wenn
de Nachtfrost doräwer gahn is, »un dit is noch min Kuntrakt mit dat Stemhäger
Amt.« – Min Unkel namm den Kuntrakt un las em so verluren dörch un sach ok ut,
as wir em de Peiteßill verhagelt; äwer mit einmal sprung hei up: »Wat's dit? –
Wi sünd dormit dörch, Möller! – In Tid von en por Johr sünd Sei en Milljonär! –
Dat ganze Stemhäger Amt is mahlpflichtig un de Stadt Stemhagen dortau, hir
steiht't in Paragraph vir, un wat seggt Paragraph fiw: Für jeden Scheffel, den
der Müller mahlt, kann er rechtlich einen Scheffel als Mahllohn beanspruchen.«
– »'ne Matt, Herr Ratsherr!« röp de oll Möller un sprung nu ok tau Höcht, »von
jeden Schepel 'ne Matt!« – »Ne! En Schepel! – Hir steiht: für jeden Scheffel
einen Scheffel als Mahllohn; un wat schrewen is, is schrewen. Un hir hett de
Amtshauptmann dat Amtssigel unnerset't.« – »Herr Ratsherr, Herr Ratsherr, mi
summt de Kopp; dat is jo doch man en Verseihn.« – »Verseihn is ok verspelt, un
wat schrewen is, is schrewen; dat hett de oll Amtshauptmann Sei jo sülwen
seggt.« – »Dat hett hei, Herr«, säd de Möller, »ja, dat hett hei, dat kann ick
beswören.«

Un nu gung in den ollen Möller 'ne Utsicht up Erlösung ut de Judenfingern up,
un 'ne Utsicht up vele, vele Schepels Kurn un up vele, vele blanke Dalers, denn
dat ganze Amt was jo mahlpflichtig, dat müßt em jo kamen. »Herr«, röp hei, »dat
kann sick helpen! – Äwer... äwer...« – »Voß«, säd min Unkel ärgerlich, »wat
hewwen Sei mit Ehr Inwendungen? De Sak is klipp un klor.« – »Ja, Herr, äwer ick
mein man, wo ward dat äwer mit de Säck?« – »Mit de Säck? Mit wat för Säck?« –
»Mit de Säck, worin mi dat Kurn bröcht ward. Dat Kurn krig ick all, äwer wer
kriggt de Säck?« – »Hm«, säd min Unkel, »dat is 'ne swore juristische Frag',
Möller, doran heww ick noch nich dacht, un in den Kuntrakt steiht nicks dorvon;
wenn ick Sei äwer raden sall, denn behollen Sei sei vörlöpig, denn wat seggt
dat Lübsche Recht: beati possidentes, dat heit up Dütsch: wat einer hett, dat
hett hei. – Möller, ick heww Sei nu ut allens rutehulpen, äwer eins beding ick
mi ut: reinen Mund! Äwer de Sak ward tau keinen Minschen redt – hüren Sei! –
tau keinen Minschen! – Mit Itzigen ward ick spreken, de möt Kurn staats Geld
annemen, un tau Ostern ward denn allens klor sin un denn, Möller Voß...« – »Un
denn, Herr Ratsherr?« – »Denn kümmt de bore Äwerschuß. – Äwer Möller, de Sak
bliwwt in't geheim!«

De Möller versprok dat, un de Herr Ratsherr reiste wedder af, un Hinrich un
Fiken segen noch, wo hei von den Wagen ut den Ollen taunickt un den Finger up
den Mund läd.

»Fiken«, säd Hinrich, » mi is de Heimlichkeit nich gewen, ick möt reinen Win
inschenken; ick gah nah dinen Vader un red mit em.« – »Dauh dat«, säd Fiken.
Hadd sei äwer wüßt, wo dat mit den Ollen stunn, sei hadd em woll noch täuwen
heiten.

Mit den Ollen stunn dat äwerst heil wunderlich. Hüt morrn was hei en Snurrer un
wull sin einzigst Kind nich ahn Mitgift weggewen, hüt abend was hei en riken
Mann, un sin einzigst Kind brukt nich jeden tau nemen; sei künn 'ne Madam
warden, so gaud as ein. För sinen Kopp was de Wessel tau rasch kamen, hei wüßt
nich recht, wat mit em vörgahn wir, dortau kamm nu noch 'ne heimliche Angst,
dat dat nich allens so wir, as dat sin müßt, un 'ne grote Unrauh, dat dat, wat
gescheihn süll, nich recht wir. »Äwer«, säd hei denn tau sick, »de
Amtshauptmann hett sülwst seggt, wat schrewen is, is schrewen; un wat recht is,
möt de Ratsherr beter weiten as ick.«

Was hei all in ruhigeren Tiden swor tau en Entsluß tau krigen, so was't in
desen Ogenblick gor nich mäglich. As Hinrich sin Gewarw' anbröcht hadd, fung
hei von den Prozeß tau reden an un säd, Hinrich süll jo nich glöwen, dat hei en
rungeniert Mann wir; em hadden vele in de Fingern hatt, de em hadden dümpeln
wullt, äwer noch swemmte hei baben. Hinrich säd nu, hei hadd dat gaud naug in
den Sinn, hei hadd sick dat so dacht, die beiden Swigeröllern süllen in Rauh un
Freden bet an ehr selig En'n bi em wahnen, un de Möller süll em sin Fiken
gewen, un sinen Pachtkuntrakt süll hei em verköpen. Dunn fohrt äwer de oll
Möller up: dat glöwte hei sacht! Dor hadd Hinrich woll Lust tau! Äwer keiner
süll ihre raupen »halt Fisch!«, ihre hei weck hadd; hei let sick ok nich von en
Krabbenwagen äwerführen, noch tau von so'n jungen Burßen, as Hinrich wir. Sinen
Kuntrakt! Sinen Kuntrakt wull hei behollen, un wenn en König üm sin Fiken
frigt! – So'ne Red' was sick Hinrich nich vermauden nah allen dem, wat vörgahn
was, em steg ok de Hitz tau Kopp, un hei säd hastig, de Möller süll »Ja« oder
»Ne« seggen, ob hei em sine Dochter gewen wull oder nich. De Möller dreiht sick
snubbs üm, kek ut dat Finster un säd: »Ne!« Hinrich dreiht sick ok üm un gung
ut de Dör, un 'ne halwe Stun'n nahher höll Fridrich mit Hinrichen sin Fuhrwark
up den Möllerhof, un as hei äwer Hinrichen raupen ded, kamm de mit Fiken ut den
Goren, un Fiken sach sihr blaß, äwer ok sihr gefaßt ut un säd: »Hinrich, dat
Wurd, dat ick di seggt heww, dat holl ick, un du holl't ok!« Hei nickte mit den
Kopp un drückte ehr de Hand, gung up de Möllerfru tau, de vör de Dör stunn, säd
ehr en por Würd' taum adjüs, steg up den Wagen un führt sachten von den
Möllerhof.

As hei en En'n lang von de Mähl af was, röp wat äwer em, un as hei sick ümkek,
kamm Fridrich dwars äwer 'ne Eck Roggensaat nah em ran: »Hinrich, wo führen Sei
hentau?« – »Nah Stemhagen.« – »Bliwen Sei de Nacht dor?« – »Ja, ick dacht, ick
wull de Nacht bi Bäcker Witten bliwen, denn ick wull noch irst mit den Herrn
Amtshauptmann reden.« – »Dat möt ick en verstännigen Infall heiten, Hinrich; un
ick heww hüt abend ok noch wat in Stemhagen up den Sloß tau dauhn, un mäglich
heww ick mit Sei ok noch tau reden, un dörüm, Hinrich, führen S' nich ihre af,
as bet ick kamen bün; ick kam äwerst irst lat, wenn allens tau Schick is.«
Hinrich versprok, hei wull up em täuwen, un führt nah Stemhagen hentau.

Unnerwegens begegent em Bäcker Witt, de führt mit en Drömt Weiten nah de Mähl
un säd: »Na, Hinrich, führen S' man bi mi an, mit Abend un all bün ick ok
wedder tau Hus, denn snacken wi en beten mit enanner.«

Je ja! je ja! Dat was all lang' Abend, un de Bäcker was all lang' tau Hus; äwer
Hinrich was noch ümmer bi den ollen Herrn up den Sloß. Fridrich was ok all
kamen un up't Sloß gahn, un oll Witt säd tau de Strüwingken: »Strüwingken, up
de Mähl sünd Geschichten passiert, du sallst dat seihn! Dat de Ollsch sitt un
rohrt, dat hett grad nich vel tau bedüden, denn de Tranen sitten ehr wat los;
äwer dat Fiken bi den Ollen sin Schellen un Dummheiten still rümme geiht un gor
nicks seggt, süh, dat will mi nich gefallen; un de Oll hett hüt wedder sine
richtigen Stuken, ut den is nich klauk tau warden. As ick em frog: Vadder,
wennihr kann ick mi dat Mehl halen? seggt hei: dor möt ick irst minen Kuntrakt
nah fragen. Un as ick säd, ick brukt dat Mehl notwendig taukamen Woch', säd
hei, dat wir em ganz egal, hei güng nah sinen Kuntrakt; un as ick wegführt, röp
hei mi nah, wenn mi mit dat Mehl en wunnerlich Stück passieren süll, denn süll
ick man nah Ratsherr Hersen gahn, de würd mi woll de Sak utenanner setten, wenn
hei't för gaud höll.« – »Dat's jo nahrsch«, seggt de Strüwingken.

Dunn kamm Hinrich Voß in de Dör un sach sihr still un einerlei ut, un as de
Bäcker von de Mähl anfung, un dat hei dor 'ne snurrige Begegnung förfunnen
hadd, brok Hinrich kort af un frog: »Meister Witt, wullen Sei mi woll en
Gefallen dauhn?« – »Worüm dat nich?« säd de Bäcker. – »Bi Sei kamen vele Lüd',
un Sei hewwen ok Stallrum; ick wull min Pird un Wag' verköpen; will'n Sei mi
dorbi nich behülplich sin?« – »Worüm dat nich?« frog Witt; »äwer, Hinrich«,
set't hei nah 'ne Wil hentau, un einer kunn binah von buten seihn, wo hei
binnen de Gedanken sammelt un tau en Faden anenanner knüppt, woran hei de
Unnerhollung wider spinnen wull, »äwer, Hinrich, dat hett jo Tid. – De Mähren –
de Mähren süh, nu sünd sei wollfeil, worüm? – Je, wat weit ick! Woll dorüm,
will keiner seker is, dat em de Franzos' sei nich äwer Nacht ut den Stall halt;
äwer de Mähren – du sallst seihn – sei warden dür – denn – du sallst seihn – in
Tid von en por Wochen marschiert allens gegen den Franzosen.« – »Dat heww ick
eben von en Mann hürt, de dat beter weiten kann as wi beiden, Meister Witt,
äwer dorüm grad will ick sei los sin.« – »Ja«, föll Fridrich in, de bi den
Bäcker sine Red' in de Stuw' kamen was, »ja, de Mähren warden dür, un de
Frugenslüd' wollfeil. Nah de Mähren ward vel Nahfrag' sin, wenn't losgeiht, un
nah de Frugenslüd' wenig; un wenn't vörbi is un de Hälft von de jungen Lüd'
dodschaten is, noch weniger. – Un los geiht't! Gistern in Bramborg kreg mi
einer bi Sid, de sach ut, as hadd hei de blagen Bohnen all präuwt, un säd tau
mi, nah min Utseihn hadd ick mi ok all mit den Schapschinken slept, un wenn ick
Lust hadd, so wüßt hei en Flag för mi. Ick säd, ick wull mi besinnen; äwer
gistern is nich hüt, hüt bruk ick mi nich tau besinnen. Ick bün bi de Preußen
dissentürt, äwer blot, wil ick Kinner weigen süll bi minen Hauptmann; un
gistern besunn ick mi blot, wil ick dacht, ick würd mal min eigen Kinner
weigen; un hüt besinn ick mi nich mihr un gah gegen den Franzosen. – Un,
Meister Witt, ick heww keinen up de Welt, de nah dat Minig süht, wenn Sei
hüren, dat ick furt von de Mähl bün, denn seihn S' nah min Lad'. Un nu adjüs,
ick möt des' Nacht wedder nah de Mähl.«

Dormit gung hei. – Hinrich gung em nah. »Fridrich, wat heit dit?« – »Wat dies
heit?« frog Fridrich. »Dat will 'ck Sei seggen: wo de ein heit, süht de anner
ut. Uns is beiden datsülwig passiert, blot dat Ehr Fiken rohrt un min Fiken
lacht. Ick bün ehr nich jung naug. Na, 't schad't ok nich! – Den Mann in
Bramborg was ick nich tau olt, un wat den einen sin Uhl is, is den annern sin
Nachtigall.« – »Fridrich«, antwurt't em Hinrich sachten, »red nich so lud. Du
willst Soldat warden un ick ok.« – »Wat, Sei?« – »Still! – Ja, ick ok. Ick heww
kein Fründschaft wid un sid un stah allein in de Welt; nu heww ick mit den
ollen Herrn Amtshauptmann redt, un de hett mi verspraken, up min Eigendaum en
Og tau smiten; min Mähl in de Parchensche Gegend kann ick jeden Ogenblick
verpachten, un min Pird un Wag' verköp ick.« – »Hurah!« röp Fridrich, »Hand
her, Kamerad! – Dümurrjöh! Ick sach di dat glik den irsten Morgen an, dat in di
en Soldat stek.« – »Ja«, säd Hinrich, »dat is all recht gaud! Den Willen heww
ick, äwer wo bliwwt dat Vullbringen?« – »Brauder, wenn einer wat Slichts in den
Sinn hett, is de Düwel glik parat, em den Weg tau wisen; uns' Herrgott ward
sick von den Düwel nich lumpen laten, hei ward uns de richtigen Weg' woll
wisen, denn't geiht för't Vaderland. – Süh, ick kann nich, bet Ostern möt ick
bliwen; äwer du führ morgen glik nah Bramborg un frag in dat Wirtshus, wo wi
west sünd, nah en statschen Mann mit en grisen Snurrbort un 'ne Nor äwer de
rechte Back – du wardst em woll finnen –, un bi den mell di un mi an: Fridrich
Schult', un hadd all deint, brukst äwerst nich tau seggen, dat ick mal von't
Kinnerweigen dissentürt bün. Un wenn du't in Richtigkeit hest, denn giww mi
Order, denn kam ick.« – »Dat sall gellen!« röp Hinrich. »Un, Fridrich, du grüß
jug Fiken von mi un segg ehr, sei süll sick nich stutzig maken laten, wat ick
ehr seggt hadd, dat höll ick.« – »Dat will ick bestellen, un nu gun Nacht!« –
»Gun Nacht!« Un as Hinrich noch so stunn un up Fridrichen sin Tritten horkt,
dunn hürt hei von de Apteikereck her: »Dümurrjöh! Verfluchte Patriotten!«

Dat twintigste Kapittel

Wo dat in de Welt, in Stemhagen un in den Möllerhus' bunt äwer Eck geiht; worüm
de Möller un Fridrich nah Stemhagen führen un Fiken ehr nahgeiht.

De Franzos' kamm nich wedder in uns' Gegend; äwer dorüm würd't dor nich
ruhiger. De Landstorm brok los, de Herr Amtshauptmann kommandierte dat Ganze,
un unner em Kaptein Grischow; äwer de ehr Lüd' hadden man Peiken – blot Rekter
Schäfer hadd sick von Slösser Tröpnern 'ne Hellebard maken laten –, min Unkel
Hers' erricht't en Schützenkur von einuntwintig Schrotflinten, un de jungen
Landlüd' seten tau Pird mit grote Säbels an de Sid. Dat is taum Lachen, seggen
de nägenklauken Herrn; ick segg, dat is taum Weinen, dat so'ne Tid so selten in
dütschen Landen wedder kümmt, dat so'ne Tid kein anner Folgen hatt hett, as de
letzten virtig Johr uptauwisen hewwen. – Ein einzig Regiment Franzosen hadd den
ganzen Swindel utenanner jagt, seggen de Nägenklauken; 't is mäglich, segg ick,
äwer den Geist hadden sei nich verjagt; äwer dat Einzelne kunn einer lachen,
äwer dat Ganze lachte dunnmals keiner, sülwst Bonepart nich.

An ein un densülwigen Dag gung dörch ganz Nedderdütschland von de Weichsel bet
tau de Elb, von de Ostsee bet nah Berlin de Raup: »De Franzosen kamen!« – Sei
seggen up Stun'ns, dat wir absichtlich anstift't worden, üm tau seihn, wat
Nedderdütschland ded. Wenn't wohr is, denn hewwen sei't tau seihn kregen;
Nedderdütschland höll Prauw. Allentwegen, wid un sid, gungen de Stormklocken,
kein Dörp blew tau Hus; allentwegen würd marschiert, hir hen un dor hen, un dat
ein französch Regiment hadd lange Bein hewwen müßt, wenn't allentwegen tauglik
hadd löschen wullt.

De Stemhäger marschierten nah Ankershagen: in Nistrelitz süll de Franzos' sin;
de Malchiner marschierten nah Stemhagen: in Stemhagen süll de Franzos' sin. Ja,
't was 'ne bunte Wirtschaft! Up den Mark würden de Peikenlüd' in Tüg' un
Kumpanien indeilt; Herr Droi un den Möller sin Fridrich süllen de Sak
anrichten, wil sei allein wat dorvon verstün'n; äwer de Börgers parierten ehr
nich Order, wil dat de ein en Franzos' wir un de anner en Knecht. In't tweite
Glid wull keiner stahn: Schauster Deichert nich, wil Schauster Bank in't irste
stunn; Stüerinnehmer Groth nich, wil Wewer Stahl von vören bi't Bajonettfällen
em ümmer mit dat verkehrte En'n von de Peik in de korten Rippen fummelt, un dat
kunn hei nich verdragen. – In de Pird-Koppel exierte min Unkel Hers' in vullen
Füer mit de einuntwintig Schrotflinten, ümmer in'n ganzen. Sin Hauptkommando
was:«Ruff! Ruff!«, denn müßten sei all mit einmal losscheiten, irst mit losen
Pulver, nahsten mit scharpe Ladung; as äwer bi't tweitemal Dokter Lukow'n sin
wittbunt Kauh dodschaten würd, würd't instellt. Sei säden nahsten all, 't hadd
Snider Zachow dahn, 't is äwer nich utmakt worden. Endlich wiren sei all schön
in Reih un Glid, ein as Kaptein Grischow »links schwenken« kummandiert, kemen
sei ok all richtig in de Bramborgsche Strat rinne un marschierten in en schönen
Klumpen rut, un as sei buten wiren, söcht sick jeder en drögen Fautstig, un sei
marschierten ein achter'n annern as de Gäus' in'n Gasten.

Bi den Uhlenbarg würd Holt makt, sei täuwten up ehren Kummandanten, up den
Herrn Amtshauptmann. De Herr Amtshauptmann was taum Gahn tau olt, un riden kunn
hei nich, hei führte also in den Krig. Hei satt stattlich up sinen langen,
hogen Korwwagen, sin Degen lagg bi em up de Bänk. As hei ankamm, kreg hei'n
»Vivat!« von sine Truppen un höll dorup 'ne Anred un sprok: »Kinnings! Soldaten
sünd wi nich, un Dummheiten warden wi maken, dat schadt äwer nich; wer doräwer
lachen will, kann't dauhn. Wi willen äwer uns' Schülligkeit dauhn, un de is: wi
willen de Franzosen wisen, dat wi up den Platz sünd. Slimm äwer is't, dat ick
nicks von Krigskunst verstah, un dörüm will ick mi bi Tiden nah en Mann
ümseihn, de dorin bewandert is. – Herr Droz, stigen S' bi mi up den Wagen, un
wenn de Find kümmt, seggen S' mi Bescheid, wat tau dauhn is. – Verlaten,
Kinnings, dauh ick jug nich, un nu vörwarts för't Vaderland!« – »Hurah!« röp
sin Volk un furt gung't gegen den Find.

De Pribbnowschen Buren un de Daglöhners ut Jürnsdörp un Kittendörp kemen mit
Stakelforken un Dinger un sloten sick an. »Hanning Heinz«, säd min Unkel Hers'
tau sinen Adjudanten, »dit sünd uns' Unregelmäßigen. Tau Tiden is de Ort gaud
tau bruken, as wi bi de Kosacken seihn hewwen; äwer sei bringen licht Tüderi in
de regelmäßigen Truppen, dorüm hollt jug ümmer gaud up einen Hümpel, un wenn't
losgeiht, denn ümmer ruff!«

De Kavalleri würd up Kundschaft utschickt un red vörup, un oll Inspekter
Nicolai un de Reisenschriwer ut Ivenack hadden Pistolen; dormit schoten sei af
un an, wohrschinlich üm de Franzosen grugen tau maken, un so kemen sei bet nah
Ankershagen; äwer Franzosen dropen sei nich. As sei dit den Herrn Amtshauptmann
melden deden, säd de: »Kinnings, mi dücht, för hüt is't naug, un wenn wi nu
ümkihren, denn kamen wi noch bi Dag' nah Hus. Ne, wat denn?« – De Infall was
gaud; Kaptein Grischow kummandiert »kihrt!«, un allens gung nah Hus, bet up 'ne
halwe Kumpani Peiken un twei Schrotflinten, de in den Kittendörper Kraug
infelen un dor Wunnerding' verricht'ten.

As sei taurügg marschierten, kamm Wewer Stahl an den Herrn Amtshauptmann ranne
un frog: »Mit Verlöw, Herr Amtshauptmann, sall ick min Peik man en beten in Sei
Ehren Wagen leggen?« – »Recht gern, mein lieber Meister.« – Un't kamm Schauster
Deichert, un't kamm Snider Zutow, un't kemen vele, un't kemen all mit de
sülwige Bed', un as de Herr Amtshauptmann rinne führt in't Stemhäger Dur, dunn
sach sin olle frame Korwwagen as 'ne Krigsmaschin un Sichelwagen ut Perser- un
Römer-Tiden ut.

Ratsherr Hers' let noch dreimal »Ruff!« up den Mark scheiten, un jeder gung
taufreden nah Hus. Blot min Unkel was verdreitlich. »Hanning Heinz«, säd hei
tau sinen Adjudanten, »dor kunn nicks ut warden, worüm let mi de oll
Amtshauptmann nich irst de Buckmähl anstecken?«

Gung dat bunt äwer Eck in de Welt tau, so gung dat up de Gielowsche Mähl nich
anners. De Lüd' brächten Kurn un kregen kein Mehl; de Mähl stunn still, un dat
Kurn würd up den Kurnbähn schüdd't. Jud' Itzig kamm un halte Sack äwer Sack, un
jedesmal, wenn hei von den Möllershof führt, säd de Möller: »Gott sei Dank, all
wedder dörtig oder virtig Daler afbetahlt!«, je nahdem 't was. Äwer vergnäugt
was hei nich dorbi, hei würd ihre kleinmäudig, un blot wenn de Herr Ratsherr bi
em west was un em frischen Maud' inspraken hadd, denn satt hei hoch tau Pird un
redte von den groten Christopher. Wenn sin Fru satt un weint un Fiken mit ehr
still Gesicht üm em rümmer gung, denn würd em frilich wedder sihr unruhig tau
Sinn, un hei müßt sick denn mit ludes Reden de Furcht von den Liw' hollen, un
wenn Fiken, wat öfters geschach, em an de Hand fot oder em üm den Hals föll un
so recht indringlich mit Tranen in de Ogen em fragte: »Vatting, wat is di
eigentlich? Wat hett din Wirken tau bedüden?«, denn was't unnerscheidlich, wat
hei antwurt't, je nahdem em tau Maud' was. Hadd hei sin riken Turen, denn küßt
hei sin Kind un säd, sei süll man täuwen, dat würd sick för ehr schön reigen;
hadd hei sin bangen Turen, denn schow hei sei von sick un redte hart un barsch,
sin Saken wiren kein Frugensaken un hei müßt weiten, wat hei tau dauhn hadd.
Dat was en heimlich Quälen un en heimlich Ängsten up allen Siden; äwer endlich
müßt't apenbor tau Dag' breken, as Bäcker Witt sin Weitenmehl hewwen wull. Hei
hadd dorüm schickt, hei hadd dorüm schrewen, nu kamm hei sülwst, un't würd en
Larm un en Schellen, un as de Bäcker von den Hof führte, schot hei mit
»Spitzbauwen« un drauhte mit Klagen. Alle Dag' kamm nige Argernis. Dat
Osterfest kamm ranne; von de Häw' un ut de Burdörper kamm vel Kurn tau't
Festmehl; den Möller sin Weiten bläuht, äwer vel, vel Unkrut stunn dormang. De
Landrider red up den Hof un süll sick de Sak befragen, de Möller drähnte
unverständlich Tüg von sinen Kuntrakt un von sin Recht. Den Dag vör Ostern kam
Itzig un halte de letzte Fuhr Kurn, un de Möller kamm taum Middageten tau sin
Fru un Fiken un säd: »So! Mit den sünd wi utenein, de hett sin Geld.« – Sin Fru
un Fiken swegen still, un de Möller firt kein gaud Osterfest in sinen Harten,
denn en fröhlichen Globen an 'ne sekere Taukunft wull in em nich uperstahn. Un
den Dag nah Ostern kamm de Landrider wedder un bestellte den Möller up den
annern Dag tau Amt un frog ok nah Fridrichen, un as de kamm, säd hei em, hei
süll ok tau Amt kamen. »Wenn'ck will«, säd Fridrich un dreiht sick snubbs üm,
denn em föll dat Wurt von den Herrn Amtshauptmann in: »Dat will ick di
gedenken.« – »Wenn du nich kümmst«, säd de Landrider, »denn geschüht dat up din
Gefohr.« – »De Herrn meinen ümmer«, lacht Fridrich, »wenn ehr Plummen rip sünd,
sall unserein sei plücken. Äwer ick will morgen so wi so nah Stemhagen, denn
min Tid bi den Möller is üm.« – »Du sallst di woll schicken!« brummte de
Möller, »bet Jehanni heww ick di meid'!«

Den annern Dag führt de Möller mit Fridrichen nah Stemhagen. Keiner sprok en
Wurd. As sei up den Mark kemen, wull Fridrich nah Bäcker Witten ranner bögen. –
»Holt!« röp de Möller, »dor will ick nich hen, ick kihr bi Guhlen an.« – »Na,
Möller«, säd Fridrich un sprung von den Wagen un smet em de Lin tau, »denn
führen S' sick man sülwst hen, denn ick kihr bi Witten an«, un dormit gung hei.
In gauden Dagen hadd de Möller dit woll nich leden, hei würd sinen Knecht schön
hohaliert hewwen, un wenn't ok Fridrich wir; hüt säd hei nicks, hei was de oll
Möller nich mihr, hei süfzte deip up, führte vör Guhlen sin Dör vör, ahn
intautreden, un gung nah den Herrn Ratsherrn sinen Hus' räwer.

Knapp was de Wagen von den Möllerhof, dunn kamm Fiken in ehr bestes Tüg nah ehr
Mutting rinne, de satt achtern'n Aben un weint. »Mutting, ick kann mi nich
helpen, ick kann de Gedanken nich los warden: hüt is uns vel vermakt, hüt ward
sick dat utwisen, ob wi up de Mähl bliwen oder nich. Vatting hett was
anricht't, un wat dat ok is...« – »Hei het't in sine Dummheit dahn!« röp de
Möllerfru dormang. – »Un dorüm will ick em nah; ick will den Herrn
Amtshauptmann bidden oder de Fru Amtshauptmannen oder süs wen – ick weit't jo
ok noch nich. Uns' Herrgott ward mi jo woll de Weg' wisen un de Würd' lihren.«
– »Gah, Fiken«, säd ehr Moder.

Fiken gung, sei kunn den Wagen noch vör sick henführen seihn. Sei kamm nah
Stemhagen un gung as ümmer nah Witten sinen Hus'; sei frog nah den Bäcker, de
was all tau Amt; sei gung in de Stuw' rin, dor satt Fridrich un redt mit en
Soldaten, de hadd 'ne gräune Jack an un hadd ehr den Rüggen taukihrt. Fridrich
sprung up: »Dümurrjöh! Fiken, wo kamen Sei her?« – De Soldat sprung ok up.
Leiwer Gott! wat was dat? Dat was jo woll Hinrich? – Ja. de was't, hei slog den
Arm üm ehr: »Fiken, min leiw', lütt Fiken! Kennst du mi denn nich mihr?« – Ach,
woll kennt sei em noch, lud schreg sei up: »Hinrich, Hinrich, du unner de
Soldaten?« – »Na«, röp Fridrich dortüschen, »Fiken, Sei maken sich gaud! Wo
hürt denn up Stun'ns en düchtigen Kirl hen, as unner de Soldaten?« – Fiken
hürte nich up sin Red', sei hadd mit ehr Gedanken tau dauhn, un in Gedanken
brok dat äwer ehre Lippen: »Ach Gott, un ok doran is min oll Vader schuld. Wat
heit't mit em, wat is't mit em?« – »Fiken«, säd Hinrich, »üm minetwegen brukt
hei sick kein Gewissen tau maken, un wenn ick ok in de Irst man weg wull, glik
vel wohen un tau wat, nu is dat anners, nu weit ick irst, woför ick Soldat
worden bün un woför dat in't Feld geiht, nu weit ick irst, wat dat heit, wenn
en Kamerad taum Kameraden steiht un wenn en ganzes Regiment mit Liw un Lewen
för't Vaderland tau Feld geiht. – Süh, du weitst, wat ick von di holl; äwer
wullst du mi hüt din Hand reiken, ick künn s' nich nemen; ick möt mit, äwer din
Hart nem ick mit mi.« – »So redt en Kirl!« röp Fridrich. – »Gaud, Hinrich!« säd
Fiken, »du hest recht, un so gah denn; äwer wenn du taurügg kümmst, darwst du
uns hir nich mihr säuken; äwer uns breckt dat Unglück tausam, un wer weit, wo
lang' uns de Mähl noch Dack und Fack giwwt.« – »Ih wat, Fiken«, säd Fridrich,
»de Oll hett sick wat ankohlsurt, hei is bet an den Hals in't Water gahn, äwer
dorüm bruken em de Bülgen noch nich äwer den Kopp tausam tau slagen, hei hett
noch gaude Frün'n, de em de Hand reiken känen.« – »Wer kann em helpen?« säd
Fiken, set't sick dal un let de Hän'n in den Schot fallen, »keiner weit, wat
hei sick in den Kopp set't hett.« – »Oh«, säd Fridrich, » wat weit Hinrich, hei
hett hüt morgen so'n Vägelken singen hürt, un dat laten S' sick man von em
vertellen, denn ick möt nu ok tau Amt.«

Dat einuntwintigste Kapittel

Worüm de Möller dorbi bliwwt, dat schrewen is, wat schrewen is; worüm de Herr
Amtshauptmann Fritz Sahlmannen an de Uhrzippel kriggt un min Unkel Hers' ümmer
ut de Fatung kümmt. Womit denn ok de Geschieht ganz schön tau En'n kümmt.

Hei gung, un Hinrich un Fiken blewen allein. Up den Sloß satt de oll Herr
Amtshauptmann mit den Pudermantel up den Puderstauhl, hei was verdreitlich.
»Neiting«, säd hei, »de Mantel snert mi.« – »Ih, Wewer, wo kann hei sneren?« –
»Neiting, hei snert mi, un ick bün kein türkschen Pascha, de dat utprobiert, wo
dat deiht, wenn einer sick mit de siden Snur wörgt.« – »Na, is't so gaud?« –
»Hm, ja; aber das ist eine verdrießliche Sache.« – »Wat denn, Wewer?« – »Mit
den ollen Gielowschen Möller; de oll Minsch is jo woll nahrsch worden, will ick
seggen, obschonst sin Sak sihr nah Slichtigkeit smeckt.« – »Wat hett hei?« –
»Je, wat hett hei? All dat Kurn hett hei behollen, wat em de Lüd' taum Mahlen
bröcht hewwen, un nahst sall hei't an Itzigen verköfft hewwen. Wat kickst du,
Neiting?« – »Oh, ick seih em dor eben mit Ratsherr Hersen ruppe kamen.« – »Mit
Ratsherr Hersen?« röp de oll Herr, stunn up un kek ok ut dat Finster. »Wat will
Ratsherr Hers', Neiting?« – »Hei redt jo mit den Möller.« – »Un recht
angelegentlich redt hei mit em, Neiting«, säd de oll Herr, un sin Gesicht würd
hell utseihn, un en lustig Lachen gled äwer sine Minen, »Gott sei Dank, nu ward
ick den Möller von Slichtigkeiten losspreken möten, dit ward up 'ne Dummheit
rut kamen, denn de Herr Ratsherr sitt dor mang.« – »De Ratsherr is doch so'n
gauden, ihrlichen Mann.« – »Dat is hei, Neiting, äwer hei makt Stückschens –
Stückschens makt hei!« Dormit gung de Herr Amtshauptmann in de Gerichtsstuw'.

Vör de Gerichtsstuw' stunn Pächter Roggenbom un Bäcker Witt un Schult
Besserdich un noch en Dutzend anner, de all den Möller verklagt hadden. As de
nu mit den Herrn Ratsherrn tüschen sei rinne tred un sin besten Frün'n gegen
sick sach, sackte em dat Hart in de Hosen, un as sei em all ut den Weg gungen
un hei sinen Schimp in ehre Ogen lesen kunn, würd em swack tau Sinn, hei müßt
sick an den Herrn Ratsherrn sinen Arm hollen un säd sachten: »Min leiw' Herr
Ratsherr, min leiw' Herr Ratsherr, mi ward nich gaud tau Maud'.« – So wat
stickt an; minen Unkel Hers' würd ok nich gaud tau Maud'. Taum irstenmal wil de
ganze Tid, wo dat Stück spelte, steg in em 'ne düstere Ahnung up, daß hei sick
wohrschinlich in den Nettel setten würd. Allens, wat hei för den Möller spreken
wull, küselte sick in em üm un üm, un as de Möller rin raupen würd in de
Gerichtsstuw' un hei mit gung, was allens bi em ut den Text bet up sin würdig
Utseihn, un dat fang ok gewaltig an tau wackeln, as de oll Herr irnsthaft up em
losgung: »Wat verschafft mi de Ihr, Herr Ratsherr?«

Min Unkel Hers' was sihr stark in richtigen Antwurten, äwer einer müßt em Tid
laten, hei müßt ümmer irst en groten Bogen maken, ihr hei an de Sak heranner
kamm; dese Frag' was em tau liktau, un den ollen Herrn sin Gesicht was em tau
stramm; hei snuwwelte also mit den Notorius publicus un den Rechtsbistand von
den Möller äwer sin Lippen räwer. »Bistand?« frog de oll Herr, un äwer sin
Gesicht flunkerte so'n snurrig Licht. »Schön, Herr Ratsherr; setten S' sick
gefälligst un hüren S' tau.« – Min Unkel Hers' set'te sick also, un dit was en
Glück för em, denn hei kunn in'n Sitten beter nahdenken un sick ok beter faten.
Un so dacht hei denn nah un fat'te sick.

»Möller Voß«, frog de oll Herr, »hett Hei von den un den un den – Kurn taum
Mahlen kregen? Ne, wat denn?« – »Ja, Herr Amtshauptmann.« – »Wo is dat Kurn
blewen?« – »Dat heww ick an Itzigen verköfft; äwer de Säck liggen in minen
Hus', de will ick an't Gericht afliwern.« – »So? – dat is jo recht nett. Äwer
weit Hei ok, dat Hei sick in grote Unrechtfarigkeiten inlaten hett un dat dit
sihr stark nah Bedreigeri smeckt?« – »Herr Amtshauptmann«, säd de Möller, »ick
bün in min Recht«, un wischte sick mit de verwendte Hand den Angstsweit von den
Kopp. – »Ja«, säd min Unkel Hers' un stunn up, »Wi sünd...« – »Herr Ratsherr«,
säd de Herr Amtshauptmann, »ick heww in min Gerichtsstuw' min eigen Moden,
setten S' sick un hüren S' tau.« – Worüm was min Unkel Hers' äwer ok upstahn?
Nu was hei wedder uter Fatung kamen un müßt sick wedder setten, üm sick von
frischen tau faten. – »Möller Voß, wat redt Hei von Sin Recht?« – »Je, Herr,
Sei hewwen mi sülwst seggt: wat schrewen is, is schrewen, un in minen nigen
Kuntrakt von vergangen Johr steiht dat schrewen, dat ick von jeden Schepel
einen Schepel Mahllohn hewwen sall.« – »Wo is Sin Kuntrakt?« – »Hir«, antwurt't
de Möller un gaww em hen. – De oll Herr las em, schüddelt mit den Kopp: »Hm,
hm! Das ist ja eine sonderbare Sache!«, namm de Klingel un klingelt: »Fritz
Sahlmann sall mal rinne kamen!« Fritz kamm. »Fritz, kumm mal hir neger!« Fritz
kamm neger. De Herr Amtshauptmann kreg em bi dat Uhrläppken un ledd't em an den
Disch, wo de Kuntrakt upslagen lagg: »Fritz, wat heww ick di ümmer seggt: du
richtst noch mal in dine Flüchtigkeit allerlei Unheil an, un nu is't richtig so
kamen, nu hest du en por olle Lüd' tau Dummheiten verführt, de ehr dür tau
stahn kamen künnen, wenn ick nich wüßt, dat dat eben blote Dummheiten wiren.
Nimm de Fedder un strik hir ›Schepel‹ ut un schriw ›Matt‹ baben.« – Fritz ded
dat; de Herr Amtshauptmann namm den Kuntrakt un gaww em den Möller: »So, Möller
Voß, nu is allens in Richtigkeit.« – »Äwer, Herr Amtshauptmann...«, röp de
Möller. – »Möller«, unnerbrok em de oll Herr, »ick ward mit de Klägers reden,
dat sei em acht Dag' Respit gewen, denn möt Hei äwer dat Kurn oder dat Geld
dorför schaffen, süs geiht dat nich gaud.« – »Äwer, Herr Amtshauptmann...«, röp
min Unkel Hers' un stunn up. De Herr Amtshauptmann kek em an, min Unkel was
ogenschinlich uter Fatung. »Herr Ratsherr, setten S' sick un hören S' tau«, säd
de oll Herr sihr irnsthaft. »Herr Ratsherr, Sei hewwen nich Kind un nich Kegel
un hewwen so vel, dat Sei gaud so lewen känen; gewen S' den Notorius publicus
up, un känen Sei nich von em laten, denn bliwen S' mit em ut dat Amtsgebeit
furt, Segen kümmt för uns nich dorbi rut.« Dormit dreiht hei den Herrn
Ratsherrn den Rüggen tau, klingelt und säd: »Den Möller sin Knecht, Fridrich
Schult, sall rinne kamen.«

De oll Möller was ganz slagen un braken an de Dör gahn, min Unkel was em
nahgahn; äwer einer kunn seihn, dat dat in sinen Kopp schümen un brusen ded. In
de Dör fot hei Posten, hei reckt de beiden Arm vör sick hen; noch säd hei
nicks; äwer nu – nu kamm Fridrich herin un schow em en En'n lang bi Sid un ut
de Dör – hei smet en hastigen Blick up Fridrichen – de oll Amtsdeiner Ferge
makte de Dör tau, un dat was de letzte Blick, den hei in Rechtssaken dahn hett,
denn sörredem hung hei den Notorius an den Nagel.

»Min Sähn«, säd de Herr Amtshauptmann tau Fridrichen, »kumm en beten neger ran!
Du büst dat jo woll, de min Fik Besserdichs frigen will?« – »Ne«, säd Fridrich.
– »Ih«, säd de oll Herr un kek em nipper an, »deinst da denn nich bi den
Möller?« – »Ne«, säd Fridrich wedder un rögt sick nich. – »Wat?« frog de oll
Herr, »büst du nich de Möllerknecht Fridrich Schult; tau den ick mal seggt
heww, ick wull't em gedenken? Ne, wat denn?« – »De Fridrich Schult bün ick,
Herr; äwer bi den Möller dein ick nich mihr, dor bün ick gahn, un de Dirn will
ick nich mihr, denn de lett mi gahn, un Möllerknecht bün ick ok nich mihr, denn
sörre 'ne halwe Stun'n bün ick unner de Soldaten gahn.« – »Na, so gah un gah!
Ick glöw, nu büst du up 't rechte Flag gahn. Äwer, min Sähn, du hest noch en
Schinken bi mi in'n Solt. Büst du dat nich west, de tauirst den Mantelsack von
dat Schassür-Pird namen hett?« – »Ja.« – »Un du hest den Mantelsack upmakt un
hest di dor Geld rute namen un hest also wüßt, dat dor Geld in was?« – »Dat
heww ick«, säd Fridrich un sach patzig ut, »un dat strid ick ok nich.« – »Na,
denn hür mal nipping tau, wat ick di seggen will. Dat Geld is herrenlos Gaud,
denn de Franzosen hewwen dat upgewen, un du hest dat funnen un hest di ok all
in den Besitz set't, denn du hest dorvon namen; nu is dor äwer noch en Kirl,
den nennen sei Fiskus', dat's en dullen Kirl, de sluckt allens äwer, wat hei
krigen kann, un vör allen is hei slimm up herrenlos Gaud, un dit hett hei, so
tau seggen, ok all in sinen Rachen; äwer tauwilen kriggt hei ok sachtmäudige
Anwandlungen, wenn hei 'ne orndliche, echte Ihrlichkeit süht un wenn em einer
de recht beweglich vör de Ogen rückt. Dat Letzt heww ick nu nah minen Kräften
dahn, un de Herr Fiskus hett tau dinen Gunsten up dat Geld Verzicht leist't. Un
hir, min Sähn, dit is de Schinken, den du bi mi in'n Solt hest!« Dormit slog
hei en Dauk taurügg, un den Franzosen sin Mantelsack kamm taum Vörschin.
»Fridrich Schult, de Mantelsack un dat Geld is din.«

Fridrich stunn dor un kek den Herrn Amtshauptmann un den Mantelsack an un denn
wedder den Mantelsack un den Herrn Amtshauptmann un fung endlich an, sick mit
groten Iwer achter de Uhren tau kratzen. – »Na?« frog de oll Herr un läd em de
Hand up de Schuller. »Ne, wat denn, Fridrich?« – »Hm«, säd Fridrich, »ja, Herr
Amtshauptmann, un ick bedank mi ok velmal; äwer't paßt mi nich recht.« – »Dat
Geld paßt di nich?« – »Ih ja, dat Geld paßt mi woll; äwer dat paßt mi up
Stun'ns man nich. De Dirn will mi nich, un ick bün unner de Soldaten; dor kann
ick't doch nich mitnemen.« – »Hm«, säd de oll Herr un gung mit groten Schritten
in de Stuw' up un dal, »das ist doch eine sonderbare Sache.« Endlich blew hei
vör Fridrichen stahn un kek em mit en eigenen Blick in de Ogen: »Fridrich
Schult, bores Geld is up Stun'ns sihr knapp, un ick weit Fläg', wo de Husvader
sick dorüm den Bast von de Fingern wringt un Fru un Kind in Tranen sitten.« –
De Möllerknecht Fridrich Schult kek tau Höcht, hei kek in den ollen Herrn sin
Ogen, un't was em, as wenn em dor en Strahl entgegen lücht, de em warm in't
Hart föll. »Dümurrjöh!« röp hei, langte nah den Mantelsack, namm em unner'n
Arm, »ick weit Bescheid, Herr Amtshauptmann. Adjüs, Herr!« – Hei wull gahn, de
oll Herr gung em bet an de Dör nah: »Fridrich Schult«, säd hei un fot sin Hand,
»min Sähn, wenn du ut den Krig wedder taurügg kümmst, sprek en beten bi mi vör,
du sallst mi vertellen, wo di dat gahn is. »

De Gerichtsstuw' was leddig, de Herr Amtshauptmann satt bi sin Fra in ehre
Stuw' un säd: »Neiting«, säd hei, »des' Möllerknecht, des' Fridrich, wenn de
mal wedder tau mi taurügg kümmt, ick glöw, ick freu mi mihr, as wenn 'ne
Prinzessin bi mi tau Besäuk kümmt.«

As de Möller un min Unkel Hers' den Sloßbarg dal gungen, säden sei kein Wurd,
äwer ut ganz unnerscheidlichen Ursaken; de Möller sweg, wil hei ganz in sick
was, min Unkel, wil hei ganz uter sick was, hei kunn de Würd' nich finnen.
Tauletzt brok hei los: »Dat sall en Gerichtsdag sin?! Dat sall en Urtel sin?!
De oll Amtshauptmann, de olle grawe Kirl, lett de en Minschen tau Wurd kamen?!
Möller Voß, wi gahn wider, wi gahn in de tweite Instanz.« – »Herr Ratsherr«,
säd de oll Möller ganz swack, »ick gah nich wider, ick bün wid naug, ick bün
all bet an den Hacken.« – »Vadder«, säd de oll Bäcker Witt, de achter ehr
hergahn was un den Möller sin Würd' hürt hadd, »treck di dat nich tau sihr tau
Kopp, dat kann all beter warden. Un nu kumm mit nah minen Hus', din Fiken is ok
dor.« – »Min Fiken?« – Äwer de Bäcker let em nich wider tau Wurd kamen, un de
oll Möller folgt em in't Hus as en willenlos Kind. De Armaut nich, de Schimp
drückt em dal.

Min Unkel Hers' gung nich mit in't Hus, hei gung vör de Dör up un dal, un em
kemen allerlei Gedanken. Min Unkel hadd ümmer vel Gedanken, un för gewöhnlich
spazierten sei in sinen Hirnkasten herüm as lütte, nüdliche, smucke Kinner mit
helle, blage Ogen, un wenn sei sick ok männigmal en beten jogen un äwer enanner
henpurzelten un wenn sei ok männigmal Blindkauh spelten un allerlei verdreihtes
Tüg an den Dag gewen, so wiren sei doch ümmer sünndagsch antreckt un för em
smuck un nüdlich antauseihn; äwer des' Gedanken, de em vör Witten sin Dör
kemen, wiren 'ne Haud' verlumpte Bedelgören, de sick nich afwisen leten un de
Hän'n utreckten un ut einen Hals' repen: »Herr Ratsherr, Herr Ratsherr Hers',
helpen S' den Möller! Sei hewwen em in de Tint bröcht, nu helpen S' em wedder
rute.« – »Mein Gott«, säd min Unkel, »so lat't mi doch! Ick will jo; ick will
'ne Hypothek up min Hus upnemen, äwer wo sall't herkamen? Wo sall't bore Geld
herkamen?« Un de lütten Bedelgören bröchten em so in de Eng', dat hei nah
Witten sinen Durweg rinne müßt, üm ehr ut den Weg' tau kamen.

Hir stunn Hinrich un sadelte un tömte sin beiden Brunen, de noch nich verköfft
wiren, un as min Unkel em in de gräune Jack un mit den Krig unner de Näs' knapp
herute kennt hadd, kamm Fridrich in den Durweg rinne un smet sinen Mantelsack
in de Krüww, dat dat klimpert un runscht. »Hinrich«, röp hei, »aller Anfang is
swor, hadd de Düwel seggt un hadd sick mit Mählenstein dragen, äwer...« – hir
würd hei den Herrn Ratsherrn gewohr un unnerbrok sick. »Gun Morrn, Herr
Ratsherr, un nemen S' nich äwel, äwer Sei künnen mi en groten Gefallen dauhn.
Seihn S', de Möller hett mi noch bet tau Jehanni meidt, un uthollen müßt ick
eigentlich; äwer ick heww doch so'ne grote Lust mittaugahn, un nu seggen S' em,
wenn hei mi gahn let, denn wull ick em dat Franzosengeld leihnen, bet ick
wedder kem, denn dat hewwen sei mi hüt up den Sloß tauspraken, un't liggt hir
in de Krüww.«

Weg wiren ut minen Unkel sinen Verstandskasten de lütten Bedelgören, un de
lütten sünndagsch upputzten Kinner sprungen drin rüm un schoten Koppheister, un
hei sülwst schot binah Koppheister äwer 'ne Halfterked, as hei up Fridrichen
lossprung: »Fridrich, Fridrich! Hei is en – is en – is en Engel.« – »Ja, en
ollen schönen Engel!« säd Fridrich. – »Fridrich«, röp min Unkel, »dat will'n wi
glik schriftlich maken.« – »Ne, Herr Ratsherr«, säd Fridrich, »dat will'n wi
nich dauhn, dor künn sick wedder en Schriwfehler insliken, un denn künn dor
wedder Elend ut entstahn. Wat von Mund tau Mund spraken is, dat sall gellen. –
Hinrich«, wendt hei sick tau den, »büst du mit allens un mit Fiken in'n Kloren?
« – Hinrich stunn achter sin Mähr, hadd die beiden Arm up den Sadel leggt un
kek dräwer hen un nickte mit den Kopp, denn reden kunn hei nich. – »Na, denn!«
röp Fridrich un langte nah den Tägel von de spatlahm Sadelmähr; Hinrich ret em
den Tägel ut de Hand, swung sick in den Sadel un smet em den Tägel von den
schönen brunen Wallach tau: »Brauder, dat Best is för di noch tau slicht'« –
»Mein Gott«, röp min Unkel, »will'n ji denn den Möller un Fiken nich...?« – »Is
all all gaud!« röp Fridrich. »Adjüs, Herr Ratsherr!« Un rute drawten sei ut den
Bramborgschen Dur.

Wi Gören stunnen an den Dur un keken ehr nah. »Dat sünd kein Franzosen«, säd
Hanne Bank. – »Dat sünd weck von uns'«, säd Fritz Risch, un't was, as wenn en
eigen Stolz in uns inkihrt was.

»Gott gew, dat sei wedder kamen!« säd oll Vader Rickert.

Un sei kemen wedder. Nah Johr un Dag un taum annern Mal nah Johr un Dag was en
Frühjohr för Dütschland anbraken. Slachten wiren slagen, Blaud was flaten up de
Barg' un in de Grün'n, äwer de Regen hadd't afspäult, un de Sünn hadd't drögt,
un de Ird let Gras dräwer wassen, un de Wunden von't Minschenhart wiren von de
Hoffnung verbunnen mit en Balsam, den sei Friheit heiten. Vele sünd nahst
wedder upbraken, denn't müggt woll nich de richtige von den Himmel stammende
Balsam wesen.

Äwer doran dacht in dit schöne Frühjohr keiner, un in min lütt Vaderstadt
gräunte un bläuhte dat in Goren un Feld, un de bange Minschenbost atent deip
up, denn up de Welt lagg Minschen- un Gottesfreden. Min Unkel Hersen sin
Schüttenkur hadd sin einuntwintig Schrotflinten achter't Schapp stellt, un hei
hadd dorute en Musikkur tausam stellt, wat hei 'ne »Kapell« näumen ded, un't
kamm em sihr tau statten, dat hei sei in de Krigstid dortau anlihrt hadd, dat
sei all tauglik losscheiten müßten, denn nu föllen sei von sülwst mit Fideln un
Fläuten un Klarenetten tausam in. Des Abends bröchten sei Ständschen, un de
Melodi kann ick hüt noch singen, denn sei spelten ümmer ein un datsülwig Stück,
un min Unkel hett mi nahst seggt, dat wiren Variationen west tau dat schöne
Thema »Gestern abend war Vetter Michel da«. – As de Slacht von Leipzig wunnen
was, brennten de Freudenfüer up den Uhlenbarg un den Mählenbarg, un de Stadt
was illuminiert; schaten würd twors nich, denn wi hadden kein Kanonen, äwer
Kanonen dunner hadden wi doch; denn den Herrn Ratsherrn sin Adjudant, Hanne
Heinz, un de oll Dokter Metz wiren up den glücklichen Infall kamen un hadden
etzliche Zentner-Stein up 'ne Meßböhr leggt un smeten sei mit aller Gewalt
gegen den ollen Podagra-Kasper sinen Durweg, bet de richtige Kanonendunner rute
kamm un de Durweg in Stücken lagg.

Un wat was't för en Jubel, un wat was't för 'ne Herrlichkeit, wenn ein Mutter
tau de anner vertellte: »Vaddersching, min Jochen is ok dorbi west, un hei hett
schrewen, dat hei glücklich dorvon kamen is.« Un Hinrich hadd ok schrewen, un
Fridrich hadd größen laten. Un as dat in Stemhagen bekannt würd, dunn gung dat
von Mund tau Mund: »Je, de oll Fridrich! Den lat't man! Dat's en ollen
Gedeinten!« Un en jeder redte von den ollen Fridrich, un so hett sick
allmählich in min Vaderstadt Stemhagen de Sag' utspunnen, de oll Unteroffzierer
Fridrich Schult hadd eigentlich de Slacht bi Leipzig gewunnen, hei hadd't sinen
Obersten Warburg seggt, wo't makt warden müßt, un de hadd't oll Blücherten
sinen Adjudanten seggt, un de hadd't oll Blücherten seggt, un oll Blüchert hadd
seggt: »Fridrich Schult hett recht!« hadd hei seggt.

Äwer ok dese Tid vull Jubel un vull Twifel, vull Furcht un vull Hoffnung was
vöräwer, un dat schöne Frühjohr was kamen, von dat ick baben seggt heww, un
eines Dags was 'ne schöne Kutsch nah den Sloß ruppe führt, un de Lüd' säden, up
den Sloß süll't hoch hergahn, un Fritz Sahlmann kamm den einen Dag runne un
vertellte, mit Mamsell Westphalen würd't woll bald tau En'n gahn, denn wenn dit
acht Dag' so bi blew, denn würd sei woll blot noch in de Graden hängen, un de
Gäst, säd hei, wullen acht Dag' bliwen. Den annern Dag kamm hei wedder un
vertellte, de Herr Amtshauptmann wir all Klock nägen upstahn un hadd't Finster
upmakt un hadd sungen, mit sine natürliche Stimm sungen! Un de Fru
Amtshauptmannen hadd achter em stahn un hadd de Hän'n äwer den Kopp slagen, un
hei, Fritz Sahlmann, süll 'ne schöne Empfehlung maken an min Vatting un min
Mutting, un wenn't mäglich wir – tau Middag. Un den drüdden Dag würd ick sauber
antagen un up't Sloß schickt: 'ne Empfehlung an den Herrn Amtshauptmann un de
Fru Amtshauptmannen un de frömden Herrschaften un tau Tee un Abendbrod, un
Mamsell Westphalen ok; un min Mutting rems'te mi dat gehürig in: ick süll tau
de junge Dam ümmer »gnedige Fru« seggen.

Un as ick ruppe kamm un min Gewarw' anbröcht, dunn satt de Herr Amtshauptmann
up den Sofa, un bi em satt en ollen Herr, de sach sihr irnsthaft ut, un de Herr
Amtshauptmann säd tau em: »Min Herzenskindting, dat is min Päding, dat is den
Burmeister sin Fritz. Ne, wat denn?« Un de frömde Herr würd fründlicher, un ick
müßt em de Hand gewen, un hei frog mi nah dat un nah dit. Un as ick noch so
stunn, dunn gung de Dör up, un herinne kamm – de französche Oberst von Toll, un
den Arm hadd hei üm 'ne junge, wunderhübsche Dam slagen, dat was sine gnedige
Fru. Ick kek den Obersten an, un mi was, as hadd ick em all seihn, un wil dat
de Minsch in de Ungewißheit grad nich de kläuksten Gesichter makt, müggt mi dat
eben ok woll passieren, denn sei lachten beid, un as ick min Empfehlung von
Vatting un Mutting herut stamerte, dunn säden sei, sei wullen kamen, un de
frömde Dam strek mi äwer'n Kopp un säd: ick hadd sturres Hor, ick hadd ok woll
en sturren Sinn; un de Herr Amtshauptmann säd: »Dor hewwen Sei recht, min
Herzenskindting, den hett hei; un wat hei mit sinen harten Kopp verschulden
deiht, dat ward hei woll mit en mören Puckel utbaden möten.«

Den Abend gung dat wedder hoch bi uns her, äwer nich so lustig as dunn, as min
Unkel Hers' Julius Cäsar was; un Punsch gaww't ok nich, äwer Marik Wienken müßt
Langkork bringen, dat was dunn de beste Win, denn kein Minsch wüßt dunn wat von
Schatoh un Schepandi. De Mannslüd' redten von de Krigstiden un de Frugenslüd'
von de Möllerhochtid, de morgen up de Gielowsche Mähl gewen warden süll, un as
de Gäst furtgungen, dreihte de Oberst sick nah minen Vader üm un säd: »Äwer,
Herr Burmeister, keiner darf fehlen von all dejenigen, de dann in dit Stück
mitspelt hewwen!« Min Oll versprock em dat.

Den annern Middag geschach dat wedder mal, dat den Herrn Amtshauptmann sin
Strid- un Rüstwagen smert würd, un hei un sin Renatus von Toll seten nahsten
dorin un führten ut den Malchinschen Dur. »Fru Meistern«, säd Mamsell
Westphalen nahsten, »dor seten sei beid denn tausam in den Sches'wagen un keken
so fründlich un so unschüllig in de Welt rin as en por nigeburene Twäschen. Un,
Fru Meistern, in de frömde Glaskutsch hadd de gnedige Fru von Tollen un de Fru
Amtshauptmannen un de Fru Burmeistern un ick de Ihr tau führen, un de Fru
Burmeistern hadd den Jungen, den Fritz, mitnamen, un de Slüngel lagg mi den Weg
äwer tau Liw', dat mi de Faut inslapen müßt, un wenn de Husoren-Unteroffzierer
Fridrich Schult nich west wir, denn wir ick bi't Utstigen von den Wagentritt
follen. Dat kümmt von de Gören, un dat segg ick.« – Un up en groten Austwagen
satt Bäcker Witt un de Strüwingken un Luth un Fik Besserdichs un Fritz Sahlmann
un Herr Droi, un hinnen in lagg en Hümpel Bein un Arm, dat wiren Herrn Droin
sin lütten französchen Gören. Min Vader un de Oberst reden tau Pird. »Wo äwer
is de Herr Ratsherr?« frog de Oberst. – »Hei kümmt«, säd min Oll, »äwer wenn un
wo, dat mag de leiw' Gott weiten, denn as hei mi dat versekert, plinkt hei mit
dat ein Og un hadd en Gesicht upset't, wat ick an em kenn un wat ick sin
heimlich Gesicht' nenn.«

As de Herr Amtshauptmann ankamm, stunn Möller Voß mit 'ne swartmanschesterne
Kapp up den Kopp vör de Dör, un sin Fru stunn bi em in en swartkalmankenen
Rock, un hei dinert, un sei knickst, un de Herr Amtshauptmann frog: »Na, Möller
Voß, wo geiht't?« – »Heil prächtig!« säd de oll Möller un makte den Tritt dal.
– Un de Herr Amtshauptmann bögt sick an sinen Renatus ranne un säd: »Min
Herzenskindting, de oll Möller is up Stun'ns wedder gaud in de Wehr, hei is
klauk worden un hett sick't begewen un hett sin Fiken wirtschaften laten.«

Nu kamm de Kutsch, de Damen stegen ut, un Fridrich drog min Mutting in de Stuw'
rin; hei hett sei nahsten noch oft dragen. De Austwagen höll still; allens
sprung runne, allens gung in't Hus, ick mit; blot de lütten Drois lepen tauirst
in den Goren un föllen äwer de unripen Stickelbeeren her.

In de Stuw' stunn de Herr Pastur, hei hadd all täuwt, un bi em stunn Hinrich
mit sin Fiken. Wat was Fiken schön! Wat is 'ne Brut doch schön! – De Herr
Pastur höll sin Trured, sin beste; hei wüßt von de Ort drei, un ein gung ümmer
äwer de anner, un dornah richt'te sick ok de Pris. De von de Kron was de
schönste un de dürste, sei kost'te einen Daler sößteihn Gröschen, denn kamm de
von den Hirsch, kost'te einen Daler, un tauletzt kamm de von ein »jämmerlich
erbärmlich Ding«, de kost'te man acht Gröschen un was för den lütten Mann. Hüt
treckt hei dat grote Register von de Kron an, denn de Möller wull't so hewwen.
»Herr Pastur«, hadd de Möller seggt, »min Fiken will dörchut, dat sall 'ne
stille Hochtid warden, un sei sall ok ehren Willen hewwen; äwer wat tau 'ne
Hochtid äwerall hürt, dat sall von't beste En'n sin.«

Un so geschach dat ok. Un as de Red' tau En'n was, denn gung de schöne gnedige
Fru an Fiken ran un gaww ehr einen Kuß un slung ehr 'ne goldne Ked üm den Hals,
dor hung en hübsches Schild an, un dorup stunn de Dag, an den Fiken den
Obersten üm ehren Vader beden hadd. De Oberst was nah Hinrichen ran treden, un
as hei em de Hand drückte, dunn rauhten den ollen fremden Herrn sin Ogen so
fründlich up em, dat de Herr Amtshauptmann sin Hand fot un tau em säd: »Min
Herzenskindting, ne, wat denn?« – Hei müggt woll mihr von de Sak weiten as wi
annern.

Nu gung dat taum Eten. De Strüwingken was bi de Supp anstellt un Luth bi den
Braden, un Fik Besserdichs besorgt mit de beiden Möllerdirns dat Upwohren. Un
knapp hadd de Möller den irsten Teller vull Hauhnersupp tau Bost, dunn stunn
hei up un höll 'ne indringliche Red' an sine Gesellschaft, kek äwer dorbi ümmer
blot den Herrn Amtshauptmann an. Hei hadd de ganze Gesellschaft, säd hei, blot
tau 'ne Hochtid ahn Musik, so up »mir nichts, dir nichts« inladen, sin Fiken
hadd dat so wullt, un de Herrschaften süllen't nich äwel nemen; äwer wenn sei
ok kein Musik hadden... – Hir was't mit sin Red' tau En'n, denn buten brok dat
mit einmal los: »Gestern abend war Vetter Michel da, Vetter Michel, der war
gestern da«, un as de Dör upreten würd, dunn stunn min Unkel Hers' dor mit sine
ganze Kapell, hadd den Möller sinen Handstock tau faten un slog den Takt up en
Mehlsack, dat dat Ganze utsach, as fläut'ten un trumpet'ten de leiwen, heiligen
Engel ut 'ne schöne, witte Sommerwulk herute.

Dat was 'ne Freud', dat was en Lewen! De Oberst sprung up un begrüßt sick mit
minen Unkel un treckt em an sine Sid, un de Herr Amtshauptmann flustert sinen
Renatus in de Uhren, so dat de ganze Disch dat hüren kunn: »Dat is de Ratsherr,
min Herzenskindting, von den ick hüt morgen dat verdreihte Stück vertellte von
den Kuntrakt; is sünst en gauden pläsierlichen Mann.« – Un de oll Möller
treckte de Kapell herinne in de Stuw', un de heilige Zäzilie würd in de Eck
rinne stellt, un de Hauhnersupp lös't ehr af, un denn kamm Vetter Michel
wedder, un den lös'te de Braden af, un so gung't ümmer ümschichtig. Un as de
Abend kamm, kreg't min Unkel Hers' wedder mit 'ne Heimlichkeit, hei un sin
Adjudant Hanne Heinz wirkten un handtierten in'n Düstern achter'n Goren herum,
endlich äwer würden wi all nah buten rute nödigt, un en Füerwark gung los, un't
hadd schön warden künnt; äwer – schad'! schad'! – dat was wat tau swack, dor
müßt bi pust't warden, un dat was wat tau stark, dat flog in de Luft, un 'ne
Gnad von Gott was't, dat Fridrich grad up den Meßhof stunn, as de an tau
brennen anfung, denn süs wir't woll slimm worden. Min Unkel Hers' wull äwer sin
Sak dörchsetten un hadd all wedder en frisch bi de Wickel; äwer de Herr
Amtshauptmann gung nah em ranne un säd: nu wir't naug, un't wir sihr schön
west, un hei bedankt sick ok velmal. Den annern Dag äwer schickt hei den
Landrider dörch dat ganze Stemhäger Amt, wer sick unnerstahn ded un brennte
Füerwark in't Herzogliche Amt af, den süll en Dunnerwetter regieren.

 

So slot de Dag, un so slütt ok min Geschicht; de Dag was lustig, un jeder was
dormit taufreden, ick wull, min Geschicht wir ok lustig un jeder wir ok dormit
taufreden.

Äwer, wo sünd sei blewen, all de lustigen un truhartigen Lüd', de in dit Stück
mitspelt hewwen? All dod, all dod! Sei hewwen't sick all entseggt: sei slapen
all den langen Slap. Bäcker Witt was de Irst, un de Stadtdeiner Luth is de
Letzt west; un wer is äwrig blewen? Na, wi beiden Jungs, Fritz Sahlmann un ick,
un Fik Besserdichs. Fik Besserdichs hett richtig oll Bur Freiern sinen
flaßköppigen Jungen frigt un sitt nu schön in de Wehr in Gülzow up den irsten
Burhof linker Hand. Fritz Sahlmann is en düchtigen Kirl worden, un wi sünd
ümmer gaude Frün'n blewen, un süll hei mi dat äwel nemen, dat ick von em
Geschichten vertellt heww, denn ward ick em de Hand henhollen un ward seggen:
»Min Herzenskindting, wat schrewen is, is schrewen; dat lett sick nich mihr
ännern. Äwer bös büst du mi dorüm doch nich! Ne, wat denn?«

