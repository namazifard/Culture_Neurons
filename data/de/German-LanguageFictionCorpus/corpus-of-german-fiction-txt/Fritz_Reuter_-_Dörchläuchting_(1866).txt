Fritz Reuter

Dörchläuchting

    Damit er sich daran etwas verlustiren und vermüntern möge, habe ich diese
    heitere Geschichte meinem lieben Freunde, dem

    Dr. Julian Schmidt,

    in herzlicher Liebe und unwandelbarer Freundschaft gewidmet.

    Fritz Reuter.

'Ne Vörred',

dormit dat mi nahsten kein Nahred' dröppt.

Wenn ick mi vermeten dauh, in dit Bauk ut de kümmerlichen Tiden nah den
säbenjöhrigen Krig 'ne Geschicht ut de gaude Vörderstadt Nigen-Bramborg tau
vertellen, so darw Keiner sick inbilden, dat ick mi vel mit vörnehme Lüd', mit
Grawen un Gräwinnen bemengen ward – natürlich, as dat all de Titel beseggt,
Dörchläuchten utbenamen – oder dat ick mit Gold un Gesmeid' un sidene Kleder
'rümmer spillunken ward – natürlich ok hir wedder Dörchläuchten utbenamen –
oder dat ick vele klauke un gelihrte Lüd' up en Band trecken un sei vör de Ogen
von mine Lesers up un dal danzen laten ward – hir äwer vör Allen Dörchläuchten
wedder utbenamen –; ne! dat All nich ! Grawen un Gräwinnen gaww dat
dunntaumalen in Nigen-Bramborg nich un giwwt dat ok hüt noch nich; mit Gold,
Gesmeid' un sidene Kleder hett sick dat frilich up Stun'ns bet upsmeten,
dunntaumalen was dat äwer dormit Essig, un mit klauke un gelihrte Lüd' hett
sick dat frilich ok hellschen upbetert, indem dat ick mit Plesir en por Dutz
von jede Ort uptellen kann, dunntaumalen was – Dörchläuchten utbenamen, un de
was 't ok man dörch sinen Hofpoeten – kein einzigste gelihrte un besonders
klauke Mann in Nigen-Bramborg ; Einer hadd denn tau de irste Sort den Herrn
Konrekter un Kanter Aepinus un tau de tweite den Herrn Hofrath Altmann reken
müßt. – Ok mit annum un datum is dat in mine Geschicht sihr swack bestellt, un
ick ward mi woll häuden, doräwer Hals tau gewen, denn wenn so'n richtigen
kronischen oder kronologischen Klüsterkopp doräwer herfallen süll, denn künn
hei mi Perfesser Kohlrauschen sine Tabellen unner de Näs' hollen un mi fragen:
wo stimmt dit? un wo stimmt dat? un mi in de gaude Meinung von mine Lesers
gründlich verrungeniren. Ick ward dat also maken as de Schriftstellers, de sick
up Stun'ns mit de geschichtlichen Romanen befaten, wo vel von Roman de Red' is
un wenig von Geschicht, ward Allens schön dörchenanner mölen un nah ehre Ort so
anfangen:

»In der letzten Hälfte des achtzehnten Jahrhunderts, als Columbus grade Amerika
entdeckt hatte, ritt an einem finstern Novembertage ein eisenbepanzerter Ritter
durch die blühende Landschaft und erquickte sich an dem Dufte des Flieders und
Jasmins. Sein Mackintosh schützte ihn und die Rüstung , und als er in die
Herberge zur goldenen Kugel in Neubrandenburg eintrat, hatte er das Glück,
mehrere Weinreisende aus Lübeck, Hamburg und Rostock zu treffen, auch einen
Zigarrenhändler aus Bremen. – Man verstand sich bald, und als sich ihnen der
Chirurgus erster Klasse, Herr Doktor Bernhard KellerZahnarzt und Chirurg in
Neubrandenburg zu Reuters Zeit. , freundlichst zugesellt hatte, sangen die
fröhlichen Reisenden die Neubrandenburger Nationalhymne aus dem Jahre 1849:
›Oh, Holzenburg, oh, Holzenburg, Du Segen für Neubrandenburg!‹Refrain eines
Spottliedes auf einen Neubrandenburger Literaten aus dem Jahre 1849. was ihnen
aber mit Recht schlecht bekommen mußte, denn sie wurden von Jakob Bendschneider
Polizeidiener in Neubrandenburg um 1860. abgefaßt und nach einem ehrwürdigen
Gesetze ans dem Jahre 1543 verurteilt, welches anhebt: ›So reisige Knechte in
einer Herberge singen, &c.‹ – Auch der Herr Doktor Bernhard Keller wurde, weil
er verschiedene Doktor-Reisen auf das Land gemacht zu haben dem Gerichte bewußt
geworden war, als reisiger Knecht angesehen und diesem gemäß Rechtens
verurteilt . . . .« – Na, so geiht dat doch woll nich, will'n man wedder
annersüm! Mit de hochdütsche Sprak une den erhabenen Styl un den grotorigen
Stoff ward ick in minen ollen Dagen woll ebenso wenig farig, as in minen
jungen, ick will man wedder so an tau fläuten fangen, as ick vördem fläut't
heww. Also:

Kapittel 1.

Wo dat tau Nigen-Strelitz up den Sloß späuken ward. – Wat 'ne Rodump is. – Wo
Dörchläuchten mit sine Christel-Swester dörch sine Staaten reis't. – Wo
Sachtleben sin Wallach inspannt ward, un de Kammerdeiner Rand Dörchläuchten tau
'ne Bellmandür anstift. – Dörchläuchten set't mit einen Blick ut dat eine Og'
'ne Staatsakschon in't Wark. – Tau Nigen-Bramborg sall 'ne nige Paleh bugt
warden, un sei ward ok bugt. – Wer Dörchläuchting eigentlich was.

In dat Johr 1700 un so un so vel satt an einen Maidag gegen Taubettgahnstid
Dörchläuchten von Meckelnborg-Strelitz, Adolf Fridrich, de virte sines Namens,
mit sine leiwe Swester, de Prinzeß Christel, up sinen Sloß tau Nigen-Strelitz
tausam un vertellte sick mit ehr wohrhaftige Späukgeschichten, dulle Ding', de
kein Minsch glöwen würd, wenn sei nich würklich passirt wiren; un sei seten dor
un grugten sick, Dörchläuchten Adolf Fridrich am düllsten.

Dunn kamm dörch den stillen Frühjohrs-Abend äwer den Zierker See en Ton
heräwer, en gruglichen Ton, so'n Ton, as blot dat niderträchtigste Späuk sick
utdenken kann, wenn't de armen Minschen bet in de grawe Grund verfiren will.
Lang un dump treckte sick de Ton von widen her äwer ganz Nigen-Strelitz, un de
beiden hogen Herrschaften wüßten't nich, kamm hei baben ut de Luft oder unnen
ut den Irdbodden. 'T was ok ganz egal, denn't was glik gruglich. –
Dörchläuchten, Adolf Fridrich IV. bewerte an Hän'n un Fäuten, un de Prinzeß
Christel, de en hellsch resolwirtes Frugenstimmer was, hadd noch so vele
Besinnung, dat sei 'ne sülwerne Klingel tau faten kreg un Storm lüden würd. –
Worüm sei dat ded, wüßt sei sülwst ok nich, äwer't kemen doch Minschen tau
Hülp. – Kammerdeiner Rand un Kammerjunker von Knüppelsdörp stört'ten in de Dör
un frogen woso? un woans? – Dat wüßten de beiden hogen Herrschaften äwerst ok
nich, denn't was jo en Späuk, un wer weit wat von en Späuk? Prinzeß Christel
hadd äwer noch so vele Besinnung, dat sei de Beiden up en Staul dal winken ded,
un so seten sei denn ehre Vir un keken sick stillswigend an, un Keiner wüßt,
wat eigentlich los wesen ded, blot dat sei Dörchläuchten bewern segen. – Mit
ein Mal äwer kamm de Ton wedder, un as hei so lang un dump äwer Nigen-Strelitz
verklingen würd, höll sick Adolf Fridrich IV. de beiden dörchläuchtigsten Uhren
tau un rep: »Dor is 't wedder!« – Kammerjunker von Knüppelsdörp namm den
Kammerdeiner Rand dat Wurd vör den Mun'n weg, wegen de meckelnbörgsche
Rangordnung, un säd: »Dörchläuchten, das sein die Rodump.« – Un de Prinzeß
Christel hadd noch so vele Besinnung, dat sei frog, wat dat wedder för 'ne nige
Ort Späuk wir. – Un de Kammerjunker säd, en Späuk wir dat gor nich, dat wir en
Vagel, de sick af un an den Spaß maken ded, den Snawel in den Sump tau steken
un denn los tau bröllen, üm Lüd' grugen tau maken. – Wat hei recht hadd, weit
ick nich, äwer weiten kunn hei 't, denn hei was ok Jagdjunker. – Dörchläuchten
trugte em äwer nich un säd, as hei sick en beten besunnen hadd: »Alle gauden
Geister lawen Gott den Herrn! un Rand, Du slöppst des' Nacht bi mi in minen
Kabinett.« – Dormit gung hei.

Prinzeß Christel satt nu noch en Strämel mit den Kammerjunker tausam un äwerläd
sick mit em de Frag', wat sei dese Nacht för Middel gegen dat Späuk bruken un
wen sei bi sick slapen laten süll, denn ehr Kammerjumfer, Korlin Soltmanns, wir
en oll äwerglöwsches Talk, un sei kamm tau den Sluß, dat sei am besten ded,
wenn sei sick för dese Nacht dat Schürmäten Wendula Steinhagens inventiren
würd. – Wendel was nämlich 'ne hellsch forsche Perßohn, de sick vör'n Deuwel
nich fürchten ded, sülwst nich vör Dörchläuchten, denn sei hadd mal tau
Dörchläuchten seggt: »Je, Dörchläuchten, Sei! – Maken S', dat S' mi ut den Weg
kamen!« un hadd vör em den Bessen in de Höcht böhrt. – –

De beiden hogen Geswister hadden nu in Randten un Wendula ehren Schutz de Nacht
ruhig henbröcht un seten den annern Morgen bi't Frühstück un drunken
Schockelohr. – Dunn gaww Dörchläuchten sine sonderbor deipen Gedanken taum
Vörschin un säd: »Christel-Swester, Du büst en Frugenstimmer un Du weißt, ick
gew nich wat dorup, äwer Du büst ut unser Dörchläuchtigstes Hus, un derowegen
un in der Teilen will ick Di mit mine Regirungsmaßregeln in Kenntnis versetten.
– Weitst wat Nigs? Ick bug' mi up en schönes Flag in mine Staaten en niges
Paleh.« – »»Dauh dat,«« säd sei, »»Dörchläuchting! Du büst jo Herr von dat
Ganze – wo hau't dat äwer ut mit dat Geld?«« – »Is mi ok all infollen,« säd
Dörchläuchten, »äwer wotau heww ick denn mine Landdrosten? De möten mit Holt un
Stein Rath schaffen, un de Handwarkers känen täuwen, denn es ist unerhört, daß
Serenissimus Strelitziensis sich unter seiner Nase spuken lassen soll. – De
dumme Kammerjunker seggt frilich: ›das sein die Rodump‹ – wat is äwer 'ne
Rodump? Ick glöw Allens; äwer dat ick so'ne Erklärung glöwen sall, kann Einer
von mi in mine Eigenschaft as regirende Herr nich verlangen. – Rand,« säd hei
tau sinen Kammerdeiner, »Jochen Bähnhas' sall anspannen, de goldne Kutsch, drei
Lakayen achter up un de beiden Löpers vörn weg; de Kutscher un de Lakayen sälen
ehre Staatsmondirung mit de goldnen Tressen antrecken, un de beiden Löpers,
Halsband un Fleischfreter, sälen den nigen Blaumenhaut ut Paris upsetten – à la
Pompadour,« säd hei bi Sid tau sin Swester – »denn ich reise durch meine
Staaten.« – »»Je, Dörchläuchten,«« säd Rand, »»dat ward woll nich gahn, denn
uns' oll Wallach, de up de Bisid geiht, hett dat Spatt so dägern, dat hei
keinen Bein vör den annern setten kann.«« – »Was scheert uns der Wallach!« rep
Dörchläuchten in de grötste Zornigkeit. »Wenn unser Wallach krank ist, denn
gehst Du zu dem Ackerbürger Sachtleben und leihest uns eins von seinen
Pferden.« – »»Je, Dörchläuchten, hei giwwt en uns nich; de Mann is up Stun'ns
in de hillste Meßführer-Tid, un denn steiht em dat nich tau verdenken.«« – »Du
gehst, Rand; wir sind regierender Herr.« – Un Rand gung, un Sachtleben gaww
sinen ollen stiwen Brunen her tau dat Paradenfuhrwark. –

Jochen Bähnhas' höll mit de goldne Kutsch vör de Dör, de drei Lakayen hackten
ein achter den annern achter up, de beiden Löpers swewten de Strat entlang,
Rand satt up den Buck, un Dörchläuchten mit sin Christel-Swester seten in de
Kutsch. – »Wohen?« frog Jochen Bähnhas'. – »»Ümmer grad' ut,«« säd Rand, »»äwer
Stargard weg bet an uns' Grenz; äwer jo nich 'räwer äwer de Grenz, denn wi
bereisen blot unsere eigenen Staaten.«« – Un Jochen Bähnhas' führte dörch
Stargard un dörch Fredland bet an de preußsche Kawel un törnte dor de Pird':
»Prr, öh ha! – Hir is't tau En'n!« – Un Dörchläuchten befohl, sei wullen nu mal
gegen Morgen äwer Woldegk reisen, un as sei achter Woldegk nah Wulfshagen
kemen, dunn dreihte sick Kutscher Bähnhas' wedder up de Mähr üm un säd: »Rand,
nu is't wedder al, wider geiht 't nich.« – Un Prinzeß Christel, de dit hürt
hadd, säd: »»Dörchläuchting, dit is dat irstemal, dat ick so expreß dörch
unsere Staaten reis'; ick hadd doch nicht dacht, dat dat so'n kort En'n wir.««
– »Christel,« säd Dörchläuchten, »Du büst en Frugenstimmer un hest keinen
Verstand dorvon, wat meinst Du woll, wat noch Allens gegen den Middag tau
liggt? Feldbarg un Mirow un Förstenbarg, dat liggt noch all in mine Staaten, un
denn reckt sick dor achter Mirow noch en Zippel in dat Swerinsche 'rinne, de
kann sick allentwegen seihn laten.« – »»Ne, Dörchläuchten,«« säd Rand, de dit
hürt hadd, »»tau'n Seihnlaten is de Gegend just nich, denn dor würd Sei de Sand
doch eklich in de Ogen stöhmen, un dat möt ick weiten, denn ick bün dor in de
Gegend bürtig.«« – Un Dörchläuchten argerte sick äwer Randten sinen dummen
Snack un kek ut de goldne Kutsch 'rut un rep: »Jochen Bähnhas', nah Hus! Un
morgen führen wi in de Förstenbarger un Mirowschen Dannen.« – Un dat geschach
grad' so, as Dörchläuchten dat vörut seggt hadd, denn hei was en forschen
Regent, un wenn hei einmal seggt hadd: »Ick segg!« denn hadd hei 't seggt. – Un
den annern Dag führten sei bet achter Förstenbarg nah Dannenwalde, un as Rand
sick nah den Wagenslag 'rüm bögte un säd: »»Dörchläuchten, nu sünd wi wedder so
wid,«« dunn würd Dörchläuchten falsch un rep ut den Wagen 'rut: »Wesenberg!« –
womit hei sick trösten wull, äwer hei kamm trotz Wesenbarg in en vullständig
›unbefriedigten‹ Taustaud nah Nigen-Strelitz taurügg, un Rand un
Christel-Swester stunnen up en Corydon tausam un schüddelten beid' mit den Kopp
un frogen sick: »Wo dit woll ward?« – Un ut Morgen un Abend würd de drüdde Dag,
un Dörchläuchten regirte dese Nacht nich, denn hei slep. Rodumpen leten sick
nich hüren, un all dat Späuk, wat süs in den Sloß tau Nigen-Strelitz sin Wesen
bedrew, hadd för dese Nacht 'ne annere Anstellung kregen. –

Den annern Morgen kamm de Kammerdeiner Rand 'runner tau de Prinzeß Christel un
säd: »Gott sei Dank! dese Nacht hewwen wi rauhig slapen un in Freden förfötsch
weg regirt, un hüt führen wi gegen den Westen tau nah Nigen-Bramborg, denn sünd
wi mit uns' ganzes Reich dörch.« – Un Prinzeß Christel säd: »»Dat gew' de leiwe
Gott! – Denn kriggt hei Rauh, denn hei is en tau forschen Regent.««

Un drei Stunnen dorup führten sei äwer den Dannenkraug bi Nigen-Bramborg, un
wil dat Sachtleben sin oll Brun nich mihr kunn un von den Dannenkräuger sine
Mähren ein inspannt warden müßt, gung Dörchläuchten en beten up un dal vör de
Dör un kek äwer den schönen See heräwer in dat Brodasche Holt un säd tau sin
Christel-Swester up Hochdütsch – denn de Kräugerfru stunn dorbi, un hei müßt
ehr de herzoglichen Ihren erwisen –: »Durchlauchtigste, was meinst Du? – Wenn
wir uns da drüben über den See ein ›Belvedere‹ erbauten?« – Prinzeß Christel
wull wat seggen, äwer Rand sprung vörtau un säd: »»Dörchläuchten, Sei hewwen
ümmer Recht, 'ne Bellmandür möt wi hewwen! – Alle hogen Herrschaften hewwen 'ne
Bellmandür, un wi allein nich!«« – Un Dörchläuchten säd: »Rand hett Recht.« Un
so führte hei nah Nigen-Bramborg 'rinne. –

As hei in dese Parl von sin Reich 'rinne kamen un up den Mark ankamen was, rep
hei ut de goldne Kutsch 'rute: »Rand, Jochen Bähnhas' sal hollen!« un dormit
steg hei mit sin Christel-Swester ut den Wagen un Rand vörn 'runner von den
Buck un de drei Lakayen achter 'runner von den Tritt; de beiden Löpers,
Halsband un Fleischfreter, verpust'ten sick. – Un dunn säd Dörchläuchten, Adolf
Fridrich IV.: »Dies gefällt uns, und hier wollen wir uns ein Palais bauen!« –
Dörchläuchten Christel-Swester wull wat seggen; äwer Dörchläuchten, de
regirende Herr, brok ehr dat Wurd vör den Mund af un säd: »Dörchläuchten
Christel, was wollen Sie mehr? Sind Sie unvergnügsam? – Sehn Sie, Hochsie –«
denn dor stunnen vör den Ogenblick allerlei ›untertänigste‹ Unnerdahnen, de
sick frilich man as lütte Stratenjung's utwesen, äwer Dörchläuchten müßte
derowegen doch mit sine Swester Hochdütsch reden – »sehn Sie, dort t'Enns dem
Rathhause wird's gebaut werden.« Un hei besach sick dat Rathhus von hinnen un
vörn, un dat Rathhus let sick ok beseihn, denn 't kunn sick allenthalben seihn
laten, indem dat in sine Buort utsach, as wenn dat vör langen Johren ut 'ne
Wihnachtspoppenschachtel namen wir, un wir up den Mark von de Vödderstadt
Nigen-Bramborg henstellt, dat Magistrat un Börgerschaft dor en beten mit spelen
wull. – Un Prinzeß Christel säd tauletzt ok: »Cela me convient! Un,
Dörchläuchting, Du bugst dat Paleh mit en por Flügeln, un ick treck denn in den
einen.« – »»Dat wardst Du woll bliwen laten, Christel-Swester,«« säd
Dörchläuchten und dreihte sick üm, »»nimm Di nicks vör, denn sleiht Di nicks
fehl! Ick will in desen nigen Paleh den ollen Wiwerkram nich hewwen, den ick in
Nigen-Strelitz heww. – Rand,«« rep hei, »»gah mal tau de beiden Burmeisters, un
Ji,«« säd hei tau twei Lakayen, »»raupt mi mal de Rathsherrn hir her; ick let
sei hirher tausamen raupen, Ich, der regierende Herr. – Du bleibst hier,«« säd
hei tau den drüdden Lakayen, »»wir wollen uns nicht ganz von Dienerschaft
entblößen.«« – Un somit gung hei mit sine Christel-Swester up un dal un
regardirte gor nich dorup, dat sin Swester de Unnerlipp lang hängen let, un de
Lakay tüffelte achter her. –

Un de beiden Burmeisters un de vir Rathsherrn kemen, un Dörchläuchten säd ehr
sine sonderbore Intention, de hei hadd, dat hei sick hir up ehren Mark 'ne
Paleh bugen wull, un nah ollen, ihrwürdigen Herkamen makten sei einen deipen
Diner, un de irste Burmeister wull eben von de hoge Gnad' reden, as de jüngste
Rathsherr, de noch nich dat Swarte unner den Nagel von Takt hadd, vorstellig
makte, dat dat doch Schad' wir, den groten, schönen Mark so tau verbugen, un
dat doch ok de Stadtrepresentanten irst dornah taum wenigsten quanswis' fragt
warden mußten. Dunn kek em äwer Dörchläuchten blot mit dat ein von sine
fürstlichen Ogen stramm in dat Gesicht, dreihte sick üm un fläut'te de Melodi:
› Marlborough s'en va-t-en guerre,‹ un dese dörchläuchtigste Geistesgegenwart
sned alle widere unangenehmen Verhandlungen af. Rathsherr, de virte, äwer gung
nah Hus, vertellte dat dummerwis' sine Fru; de namm twei von ehre unmünnigen
Kinner, set'te em up jeden Knei eins, stellte em dat drüdde mang sine
rathsherrlichen Bein, sick grot dorachter un frog em indringlich, wat hei ehr
un sine ganze Nahkamenschaft unglücklich maken wull. – Hei säd denn ok, dat
wull hei nich un dat künn hei nich, un de ganze Opposition in Dörchläuchten
sine Staaten was dörch dese resolvirte Fru munddod makt. –

Dörchläuchten führte äwer mit Prinzeß Christel, de beiden Löpers, de drei
Lakayen achter up de goldne Kutsch wedder nah Nigen-Strelitz taurügg un hadd
dat hoge Gefäuhl in sine fürstliche Bost, dat hei blot mit den einen Blick ut
dat eine Og' de Staatsmaschin in'n Gang holten un 'ne Staatsakschon in't Wark
set't hadd. Den Dannenkräuger sine olle Voßstaut behöll hei äwer so lang' in
sinen Marstall, bet de brun Wallach up de Bisid wedder halwweg' gahn kunn. –

Adolf Fridrich IV., Herzog von Meckelnborg-Strelitz, was en Sähn von den
Prinzen von Mirau, mit den de oll Fritz in sine flotten Rheinsbarger Johren
sinen Spijök bedrew; hei folgte in de Regirung up Adolf Fridrich III., de woll
vele Schulden, äwer keine Kinner hinnerlaten hadd. Wil hei äwerst noch nich
vull föfteihn Johr olt was, höllen sei em tau 't Regiren noch nich rip, wat 'ne
grote Dummheit was, denn irstens was hei rip. Worüm? Hei is seindag' nich riper
worden; tweitens hadd jo sin leiw Mutting för em regiren künnt, un drüddens
hadd denn sin Herr Vedder Liebden, Krischan Lurwig von Meckelnborg-Swerin, sin
meckelnborg-strelitzsches Reich nich mit Krig äwertrecken kunnt, denn de hadd
ok stark in den Sinn för em tau regiren, kamm äwer nich recht dortau, denn de
Mutter von dat Kind, 'ne Prinzeß von Hildborgshusen, knep 's Nachtens mit ehren
lütten Herzog ut un lep mit em nah Gripswold. Hir let sei em studiren lihren,
denn, wenn ok nich tau 't Regiren, tau 't Studiren was hei rip; sei sülwst äwer
schrew en langen Breiw an den ›Reichshofrat‹ un wes' nah, dat ehr Kind en anner
Kind wir, as anner Kinner; dat dat all von Lütt up an hellschen klauk west wir
un, wenn't nu nich bald vulljöhrig spraken würd, licht äwerrip warden künn taum
Schaden von de meckelnborg-strelitzschen Landen. De ›Reichshofrat‹ sach dat in
un ded ok en Inseihn, hei sprok unsen Dörchläuchten vulljöhrig, un Vedder
Liebden Krischan Lurwig von Swerin müßte mit 'ne lange Näs' aftrecken un de
Parl von dat meckelnborg-strelitzsche Reich, Nigen-Bramborg, de hei mit 'ne
Armee von fiw Kumpanien Soldaten beset't hadd, wedder 'rute gewen. –

Nu regirte Dörchläuchten Adolf Fridrich von 1753 bet 1794 in einen Ritt furt
taum Segen von sine Staaten; äwer nich tau sinen eigenen Segen, denn hei was en
unglücklich Minsch, indem dat hei in sinen swacken Liw drei Grugels un drei
Furchten hadd, de em kein Rauh leten. Hei hadd nämlich irstens en groten Grugel
vör de Arbeit, tweitens en noch grötern vör Späuken un Hexen un drüddens den
grötsten vör alle Frugenslüd'; denn hadd hei irstens 'ne grote Furcht vör en
Gewitter, tweitens 'ne noch grötere vör den Dod un drüddens de grötste dorvör,
dat em mal bi Weg'lang sine Kron afhannen kamen künn, indem dat hei noch ümmer
mit Schrecken an Vedder Liebden von Meckelnborg-Swerin dachte, de em in düstere
Nacht nah Gripswold up de Uneversetät jagt hadd. – Tau all dit Unglück kamm nu
noch en anner Unglück: hei was nah Paris reist west un hadd sick dor dägern
verleiwt. – Nich in en Frugensminsch, denn as ick all seggt heww, dorvör hadd
hei en Grugel, ne! in schöne Kledaschen; de müßt hei hewwen, de wiren tau sinen
un siner leiwen Staaten Glück nothwennig, un sine leiwen Staaten smeten nich so
vel af, dat hei sine Gelüsten up sanftene Rock un sidene Hosen vull stillen
kunn.

Wenn Einer dat up Stun'ns vertellt, dat en Herzog von Meckelnborg mal in Rock-
un Hosen-Nöthen west is, so hürt sick dat so spaßig an, dat dat Keiner recht
glöwen mag, äwer lacht nich tau gel, de Tiden hewwen sick ännert; wat hüt tau
Dag' de drüdde Deil von dat Stargardsche Amt afsmiten deiht, smet dunn dat
ganze Land nich af, un dortau wiren dor Schulden äwer Schulden, un 't gung tau
Tiden so knapp an den Hof tau, dat Adolf Fridrichen III. sogor männigmal dat
Brodkurn all würd. – Dortau kamm nu noch de säbenjöhrige Krig, un de olle Fritz
kloppte den meckelnbörgschen Mehlbüdel ut, so lang' hei noch jichtens stöhmen
ded, un dorbi blew 't noch nich: Pird' un Wag' würden wegnamen, un wat de
Bellingschen Husoren nich nemen, dat nemen de Sweden; un ok dorbi blew 't noch
nich. De preußschen Warwers treckten dörch dat Land, un wo sei en schiren Kirl
segen, de müßt 'ranne an den Baß, d. h. an den Schapschinken. Vele Geschichten
von dese Minschenröweri späukten noch in minen kindlichen Johren dörch dat
Land, wo de Kirls mit List un Gewalt de Minschen wegslept hadden, un min eigen
Großvader un sin Brauder, de beid' wat lang geraden wiren, sünd mit knappe Noth
un blot mit Hülp von 'ne brave Försterfru ehr ut de Fingern kamen. – Allens
würd namen, wat Arm un Bein hadd, vör Allen wiren't äwer de ollen braven
Scheperknechts, up de 't afseihn was. – Wenn so'n oll Gottsblaud buten up den
Fell'n einsam stunn mit sine Knütt un allens Mägliche dachte, blot nich an't
Soldatenwarden, hadden sei em bi den Wickel, snerten em de Arm up den Puckel
tausam un ledd'ten mit em af; oder wenn hei 's Nachtens in sin Hütt lagg un
noch so säut von sin Fiken oder Dürten drömte, denn nagelten s' em de Hütt tau
un führten em in alle Gemächlichkeit äwer de preußsch Grenz un treckten em den
bunten Rock an. – Weck grepen sei sick denn ok mit Listen, as dat jennen
Scheperknecht gung, de dorför bekannt was, dat hei gruglich stark sin sull. De
steiht denn mal eins Dags achter sine Schap, dunn kümmt en verkled'ten
preußschen Warwer an un seggt so recht christlich tau em: »Krischan, Du sallst
jo so gruglich stark wesen; ick wedd mit Di 'n por Buddel Bir, wenn ick Di
Dinen Scheperstock dörch de beiden Rocksärmel dwars äwer den Puckel stek, denn
kannst Du 'n nich entwei breken.« – »»Dat wir der Deuwel!«« seggt Krischan, un
de Warwer steckt em den Stock dörch de Ärmel; un as hei dit farig hadd, fläut't
hei up en Finger un sin Mitcolleg kümmt ansprungen, un nu krigen sei minen
leiwen langen Krischan an de utgereckten Arm tau faten un ledden mit em in alle
Glimplichkeit af. – Na, Krischan mag spaßig naug utseihn hewwen; äwer't helpt
All nich, de Noth was grot in den Lan'n, un Hülp was nahrends tau sinnen; sogor
bi Dörchläuchten Adolf Fridrich IV. nich, denn de was sülben in de grötste
Noth. – Hei hadd unglückliche Wis' in Paris de Bekanntschaft mit den irsten
Modensnider makt un hadd em den Updrag gewen, em ümmer de irsten Moden
tautauschicken. Dat ded denn nu de fründliche Mann, äwer hei was so
utverschamten, ümmer glik bor Geld tau verlangen, un Dörchläuchten hadd in sine
sanftene un sidene Bedrängnis all tau allerlei vertwifelte Middel gripen müßt.
Hei hadd all de meckelnborg-strelitzschen Kronjuwelen för nägen dusend Daler bi
einen Hamborger Juden versetten müßt. De Krig was frilich tau En'n, äwer dunn
gung de Noth irst recht an; de Krig hadd noch en beten Lewen in de Baud bröcht,
äwer nu lagg Allens dal, platt dal! Landmann un Kopmann un Handwarksmann
verdeinten keinen Gröschen. – Worüm? – Wil kein Gröschens dor wiren, un de
Kronjuwelen stun'n noch ümmer in Hamborg Gevatter. – –

Dat heit, so was dat in den äwrigen Strelitzschen Lan'n, natürlich
Nigen-Bramborg utbenamen, denn dor gung dat hellschen hoch her; Dörchläuchten
schickte sinen Herrn Landbumeister un let de nige Paleh bugen, un 't was en
geschickten Mann, denn blot ut de Zöpp von dat Buholt un de Utschottstein bugte
hei so biher in de Fierabendstiden de Bellmandür in dat Brodasche Holt, un't
was groten Verdeinst in Bramborg, un de twölf Murer un de twölf
Timmer-Gesellen, de dunntaumalen fiw Groschen up den Dag kregen, gungen 's
Abends dörch de Straten, hadden den Haut scheiw upset't un sungen: »wenn's
immer, wenn's immer, wenn's immer so wär!« un de dunnmalige Polizeideiner
Bendsnider, wat de Stammvader von dat ganze Polizei-Bendsnidersche Geslecht
worden is, säd: »Lat sei, sei bringen Geld unner de Lüd'.« –

Un as dat Johr üm was, dunn was de Paleh halw farig, un in dat negste Johr würd
dat dreivirtel farig, un dunn verpust'ten wi uns twei Johr von de
äwerminschliche Anstrengung un de Kosten, un in den Harwst von dat föwte Johr
stunn 't fix un farig dor, un de Buren ut de Umgegend un männig Penzliner un
Stargarder Börger kamm nah Bramborg un bekek sick de Sak, un ok dit bröchte
hellschen vel Geld in de Stadt, so dat Dörchläuchten en wohren Wolldähter för
de Stadt worden was. Dat erkennten denn de Brambörger ok as getrue Unnerdahnen
an, un as Dörchläuchten in den negsten Frühjohr in de Paleh treckte, dunn
sammelten sei för em tau 'n festlichen Empfang – de Stadtkass' gaww dortau
50 Daler in de ollen bekannten Münzgröschen, de dunnmalen all Keiner recht
nemen wull, un in'n Ganzen kemen tausam 105 Daler, 3 Gröschen, 7 Penning –
eigentlich äwer 7 Gröschen, 7 Penning; denn Rathsherr, de virte, wull ok
4 Gröschen gewen; sine Gaw würd äwer taurügg schaben, wil sei von so'ne
Demokraten-Sid her mäglicher Wis' Dörchläuchten, wenn hei't tau weiten kregen
hadd, hadd beleidigen künnt. –

So wahnte nu Dörchläuchten in sine nige Paleh; Bramborg hadd dordörch en lütten
Mark kregen, äwer 'ne grote ›Hofhaltung‹; Prinzeß Christel hadd sick in de
Hoffnung up den einen Flügel eklich sneden un wahnte bi Kopmann Buttermannen up
den Bähn, un de grote Verdeinst von de ›Hoshaltung‹ kunn un los gahn.

Kapittel 2.

Wo Dürten Holzen in den Herrn Konrekter sine Achterstuw sitt, un wat sei mit de
gele französche Perßohn tau dauhn hett. – Wo de Düwel ehr allerlei Tüg in de
Ohren flüstert, un Stining Holzen en beten taum Besäuk kümmt. – Wo Stining girn
den Löper von Dörchläuchten hewwen müggt, un Dürten Dörchläuchten sülwst; wat
sick äwer as 'ne Majestätsbeleidigung utwisen ward. – Von en Gesangbank un 'ne
Huspostill. – De Herr Konrekter makt en Wihnachtspresent, un Dürten Holzen
schickt em up Reisen, üm uttauprobiren , wat sei oder de Herr dat Regiment
hett.

Üm dese Tid satt in de Achterstuw von den Herrn Konrekter un Kanter Aepinus tau
Nigen-Bramborg an den heiligen Abend vör Wihnachten Dürten Holzen, wat den
Herrn Konrekter sine Wirtschafterin was, un kek dörch den Schummerabend in den
Sneidräwel 'rinne, de von dat Kirchendack in den Goren herinne stöwte. – Sei
hadd de Hand in den Schot leggt un säd tau sick: »Sine Rauh will de Minsch
hewwen, wenn Allens tau Schick is; un wer weit, wo dat noch All kümmt. Wat ick
mi so in'n Stillen dacht heww, wir grad' nich utverschamten, un wenn ick mine
Lewenstid so bi em taubringen künn, wir 't för mi un för em gaud. – Na,
Wittmann is hei, Kinner hett hei nich, in de bedenklichen Johren is hei ok all,
un in'n Ganzen heww ick doch ok all dat Regiment. – Äwer de olle gele
französche Perßohn in den gelen Äwerrock, de Micheli grad'äwer treckt is, wenn
mi de Kretur man blot nich en Elend makt! – Gott sei Dank! hei argert sick noch
ümmer äwer ehr. – Äwersten de Mannslüd'! Gott in den Himmel, wer kann weiten,
wat de in den Kopp fohrt! – Un wat denn? Nah minen ollen Vader t'rügg trecken?
– Ne, dor 's all Jammer un Elend naug in'n Hus', keinen Verdeinst, un wat
verdeint ward, möt Stining mit de Nadel verdeinen, wat süll ick woll dor? Tau
wirtschaften is dor nicks. – Äwer wenn de olle gele Perßohn un de gele Äwerrock
Äwerwater bi em krigen – nu schellt hei noch ümmer up ehr – äwer wenn sei – wat
denn? Wohen?« – Un sei stunn up un stickte in ehre Unrauh ehr Thranlamp an un
gung up un dal in de Stuw un set'te sick wedder dal un säd: »So'n Posten krig
ick för't Irst nich wedder. Na, un Frigen?« – Hir sprung sei wedder up. – »Ja,«
rep sei, »ick kann den Schauster krigen ut de Fischerstrat un den Klempner in
de Badstüwerstrat; äwer worüm willen sei mi? De Schauster hett drei Gören, de
in den Dreck vergahn, un de Klempner hett sine beiden ollen Öllern, de hei
wegen dat Hus bet tau Dod' fäuden möt, un wenn sei mi hewwen willen, denn
willen sei mi blot hewwen, wil ick wirtschaften un arbeiten kann; äwer ut Leiw?
– Ne, dor kümmt woll Keiner tau mi. – Un so dumm bün ick nich, dat ick dor noch
en Glück in säuk, denn ick bünn woll en gesunnes, äwer kein hübsches
Frugensminsch.« – Hir ded sick Dürten Holzen nu grot Unrecht; sei was nich
schön, äwer sei was en grotes, staatsches Mäten mit en wittes un rodes Gesicht,
mit uprichtige blage Ogen, ut de en fasten Willen un en irnsthaften Verstand
herut lücht'ten. Ut de jungen Mätens-Johren was sei frilich all 'rute, äwer sei
sach mit ehre einundörtig Johr doch noch so frisch un apptitlich ut, dat Einer
en Kuß von ehren Mund för en grotes Plesir sick anreken kunn. – Sei satt nu
irst en beten in Bedenken, mit einmal slog sei äwer mit de Fust up den Knei:
»Na, äwer mit de oll Gel von grad' gegenäwer, dor kann 'ck mi doch noch alle
Dag' mit meten. – Wenn hei abslut frigen will un will sick ordentlich tau Kopp
seihn, denn . . . . – ick pleg em, ick räuk em, ick holl em dat Sinige tau
Rad' –. Gott sall mi bewohren!« rep sei un sprung wedder up, »wat sünd dat för
Gedanken an den heiligen Festdag-Abend! – Ick süll so'n leges Frugensminsch
sin, dat ick mine Gedanken up den Herrn Kunrekter sülwst richten ded? Dor is
Keiner an Schuld, as de oll Gel! – Leiwer Gott!« rep sei, »help mi an desen
heiligen Abend ut so'ne Gedanken!« un sei sprung wedder up un halte sick ehren
Bäukerschatz herut, en Gesangbauk un de Bibel un 'ne olle Huspostill, un säd
tau sick: »De irste Spruch in de Bibel, up den min Og' föllt, de sall't mi
seggen;« un as sei de Bibel upslagen hadd, drop sei grad' den Vers: ›heiraten
ist gut; aber ledig bleiben besser‹. – »Dor is 't,« säd sei un sackte still up
ehren Brettstaul taurügg, »ne, ok nich mal ut Leiw will ick meindag nich
frigen; ick heww jo den Ogenspeigel an min armes leiwes Stining.« –

Un nu treckten ehr allerlei trurige Gedanken dörch den Kopp, sei paßten nich
tau dat Freudenfest up den annern Morgen; äwer sei paßten sick för en Mäten,
wat mit ehre Hoffnungen afsluten wull, un wenn sei ok nich nah katholische Ort
un Wis' vör en Altor in en witten Sleuer stunn, un 'ne ihrwürdige Abtissin mit
all de Nonnen ehr küßten un strakten, unheiliger was ehr Wesen doch nich, denn
sei ret mit harte Hand alle Blaumen ut de Rabatten in ehren Goren, dat sei för
annere Lüd' dor nützlich Gewächs tög, minentwegen Kohl un Räuben un Tüften. –
Äwer de Düwel hadd doch noch en beten Gewalt äwer ehr, trotz ehr forsches,
resolwirtes Wesen, hei flustert ehr ümmer in de Uhren: »de oll Gel!«

As sei noch so satt, klingelte de Husdör, un as sei nahsach, stunn en Herr up
de Del in 'ne Mantäng, de sick den Snei von de Beinen aftrampste un driwens in
den Herrn Konrekter sine Stuw gung. – Un nah en beten klingelte de Husdör
wedder, un ihre sei nahseihn kunn, kamm en lichten Tritt an ehre Dör 'ranne, un
ehre Swester stek den Kopp herinner, einen wunderhübschen Kopp; de frische Luft
hadd de witten Backen rosenroth farwt, de weiken, goldgelen Flaßhor ringelten
sick unner dat brune Dauk herute, wat wegen de Witterung äwer den Kopp bunnen
was, un en Por truhartige blage Ogen frogen tau gliker Tid mit den roden Mund:
»Büst Du denn tau Hus? – Täuw, ick will mi man irst den Snei afschüddeln.« – Un
nah en beten kamm en slankes Mäten von en Johrener twei un twintig in de Stuw,
treckte sick 'ne olle, afdragene Kantusch von den Liw un stunn nu in en
verschatenes Huskled vör ehre Swester.–»»Na, Stining,«« säd de, »»kumm an den
Aben, warm Di! – Haddst Di bi so'n Weder ok woll Din gaudes, warmes Kled
antrecken künnt.«« – »'T kümmt All noch, Dürten, morgen tau den Festdag.
Halsband hett mi verspraken, hei will mi morgen Nahmiddag nah de Kirch, wenn
jichtens Bahn is, up den See Sleden führen. – Ach, wo dat susen deiht, wenn hei
löppt, hei löppt de annern All vörbi.« – »»Ja,«« säd Dürten en beten hart,
»»dat's ok dat Einzigste, wat hei kann.«« – »Dürten,« säd de Swester un kek so
zag un biddwis' de anner an, »segg nicks von em. Hei kann jo dor doch nicks
vör, dat em Dörchläuchten nich ut sinen Löperdeinst gahn laten will. Süh, jede
Minut, de hei fri hett, sitt hei in uns' Warkstäd un arbeitet för Vadern un
uns, un Vader seggt, hei hett sick de Sak so schön annamen, dat hei tau jeder
Tid as en utgelihrten Böttcher-Gesell anseihn warden kann.« – »»Dörchläuchten
möt dat Dunnerweder in de Beinen slagen, wenn hei Jug nich tausamen laten
will.«« – »Dat seggst Du woll,« säd Stining trurig, »äwer Halsband seggt, dat
is mit Dörchläuchten noch slimmer worden, denn sörre de Tid, dat hei dunn in
Dresen den besten von de Sachsen-Löpers vörbilopen is, will Dörchläuchten em
abslut nich missen.« – »»Denn wull ick, dat em ok dat Dunnerweder in de Beinen
fohren ded! – Wat hett hei tau lopen? – Kann hei nich sacht gahn as anner Lüd'?
«« – »Je, Dürten, dat's doch sin Geschäft.« – »»Dat's en schön Geschäft! Dor
ward Keiner fett von, hei nich un wi All nich. – Un Du sittst dor un jankst un
verjankst Dine jungen Johren, un dat Brod, wat Du mit Dine Gesundheit betahlst,
is richtig Hungerbrod.«« – »Ach, Dürten, 't is doch all beter worden; süh, Du
hest Vadern doch tau Micheli mit Din Lohn de Meid betahlt, un de letzten Wochen
vör Wihnachten heww ick schönen Verdeinst hatt, un wenn Halsband in'n Frühjohr
för 'ne längere Tid wedder kümmt, denn sallst Du mal seihn, denn ward in de
Warkstäd ok wedder wat verdeint.« – »»Dor verlat Di nich up, dat's en bunten
Togvagel, un wenn hei weit, dat dat wat tau danzen giwwt, denn geiht hei
fläuten und ward sick vel üm Togmetz un Togbänk kümmern. De Beinen! de Beinen!
ümmer de Beinen!«« – »Ja,« säd Stining trurig, »dat Danzen! – äwer,« säd sei
fründlich, »hei danzt doch ok so schön, un't sleiht doch ok in sin Geschäft,
hei möt jo woll. Un dat kannst Du mi glöwen, wenn ick man wull, hei nem mi
ümmer mit, un einmal hett hei mi jo ok all mitnamen – weitst noch? den tweiten
Pingstdag vör fiw Johr – un wo keken de Lüd' up uns, Dürten, nich up mi, ick
kann jo gor nich ordentlich danzen, ne! up em, as hei dor so henswewen ded, as
hadd hei Flüchten stats Beinen; un den ganzen Abend danzt hei mit mi.« – »»Oh
ja,«« säd Dürten, »»ick weit't noch ganz gaud, un von den Ogenblick an gung Din
Elend los.«« – »Dürten, segg nich Elend, dit Elend is min Glück. – Süh, hei is
mi tru, dat weitst Du so gaud, as ick, un ick bün em ok tru; un seindag' hett
hei nich wat Unrechts von mi verlangt. – Kann hei dorvör, dat Dörchläuchten
kein Frugenslüd' liden kann, un dat hei nich litt, dat sine Deinsten sick
verfrigen?« – »»De olle Kirl süll mi man blot eins in de Fingern kamen,«« rep
Dürten un lep up un dal, stünn äwer glik dorup still un säd: »»hür mal, wat dat
bian för'n Larm bi den Herrn Konrekter is?«« – Un sei set'te sick wedder dal,
dat sei beter hüren wull, un de beiden Swestern hürten irst up den Larm, un as
dat stiller würd, namm jede von ehr verluren en Bauk in de Hand; Stining dat
Gesangbauk, un wenn Einer sei dormit so hadd sitten seihn, hadd hei woll seggt:
sei is sülwst so'n Gesangbauk, denn dat Bauk was mit en Goldsnitt, un twei
Harten wiren up den Deckel drückt un dorup stunn schrewen: min Hart un din Hart
sünd beid' ein Hart, un dorinne stunnen Freudenlider un Passionslider, un sei
sung de beiden umschichtig ut deipste Seel. Un Dürten hadd de olle ihrliche
Huspostill tau faten, un sei slog mit ehre ollen harten, knäkernen
Arbeits-Hän'n verluren de Bläder üm, un wenn Einer sei dorbi hadd sitten seihn,
wo ehre Ogen up de ›Betrachtungen beim Verlust eines Lammes‹ keken, un hei wir
gewohr worden, dat sei in desen Ogenblick ehr Swester för dit verlurne Lamm
ansach, un hadd de harten, mit Bleck beslagenen Ecken von de Postill un ehre
missingschen Krampen anseihn, dat dat Bauk nich för jeden niglichen Hanswursten
upslagen dor liggen süll, denn hadd hei woll seggt: sei is ok so'ne olle
ihrliche Hus-Postill. –

»Dürten,« säd Stining nah 'ne Tid, »ick heww mi so dacht, wi wullen hüt Abend
mit Halsbandten bi unsern ollen Vader sitten; ick heww hüt von minen Päding,
den Stadtfischer, för en Schilling Plötz köfft, un hei hett mi riklich gewen,
un de wull ick uns braden.« – »»Je, Stining,«« säd Dürten, »»wo girn! Äwer hei
hett jo nu Besäuk, un wenn hei tau Hus bliwwt, denn kann ick jo nich.«« – »Hür
mal! Sei schurren all mit de Stäul.« – Un richtig! dat wohrte gor nich lang',
dunn begleit'te de Herr Konrekter sinen Besäuk up de Del, un sei säden sick
Adjüs. – »»So,«« säd Dürten, »»de is weg. Wenn hei sülwen nu man irst weg wir,
denn weg möt hei.«« –

De Herr Konrekter schinte äwer noch lang kein Il tau hewwen, denn hei kamm 'rin
nah Dürten ehre Stuw un hadd 'ne manschesterne Hos' in de Hand. – »Gun Abend
ok, Dürten, ick . . . . – ah, gun Abend ok, Stining! na, wo geiht't, min
Döchting?« – un hei strakte ehr äwer de schönen sidenen Hor. – »Binah hadd ick
mi äwer den dummen Bengel, den Kägebein, argert; äwer Dürten, ick heww doch an
Di dacht; ick wull Di doch ok wat taum Wihnachten schenken. 'T is wenig,
Dürten, för Dine trugen Deinsten; äwer 'n Hundsvott giwwt mihr, as hei hett. –
Süh, da hest Du mine olle manschesterne Hos'; ick heww mi so dacht, Du künnst
Di dor en Spenzer ut maken, oder, wenn de nich geiht, en nigen sanftenen
Sommerhaut.« – »»Oh, Herr Konrekter,«« säd Dürten un let sick de Hos' dörch de
Fingern gahn, »»so'ne Freud' un so'ne Ihr . . . .« – »Je, Dürten, 'ne Bedingung
is äwer noch dorbi: bet Pingsten möt ick sei noch dragen.« – »»Je, Herr, wenn
dat nich anners is . . . .«« – »Ne, Dürten, 't geiht nich anners; süh, ick heww
man blot dese ein noch, de ick anheww, un wenn de wat Minschlichs passirt, wo
denn? Tau Ostern sall ick frilich all minen Gehalt krigen; äwer dat tägert sick
ümmer bet Pingsten hen, un 'ne Hos' is en Kledungsstück, wat jeder Mannsminsch
duwwelt hewwen möt, denn kein Kledungsstück kann en Minschen in grötere
Verlegenheit bringen, as dit.« – »»Dat seih ick in, Herr Konrekter.«« – »Na,
denn bringt Jugen heiligen Abend recht fröhlich tau,« säd de Herr Konrekter,
»un Dürten, Du künnst Jug jo en por von uns' Krummstengel-Appeln halen un'n por
Buddel Bir von Bäcker Schulten, dat Ji doch ok markt, dat dat Heil-Christ-Abend
is.« – »»Wat?«« frog Dürten, »»un Sei wullen denn allein in Ehre Stuw sitten un
dor Müggen gripen? – Ne, Sei möten hüt Abend doch ok Ehren Plesir hewwen.«« –
»Je, wo sall ick hen? Hüt Abend sitt Jeder mit sin Fomili tausam, un wenn so'n
ollen Wittmann, as ick, dorinner snie't, denn kümmt 'n an, as 'ne Säg' in'n
Judenhus'.« – »»Dat segg ick ok nich; äwer künnen Sei nich en beten nah den
KellerD. h. Ratskeller (Restauration im Rathaus). gahn, nah Ehren Swager? Dor
sammelt sick jo doch süs all dat unverfrigte Mannsvolk, un Hofrath Altmann frog
mi hüt Morgen all, wat Sei hüt Abend nich ok dorhen kemen.«« – »Ih wat!« säd de
Herr Konrekter verdreitlich, »äwer Altmannen arger ick mi blot, un von Arger
heww ick hüt Abend all naug von den dämlichen Kägebein hatt.« – »»Äwer Hofrath
Altmannen wullen Sei sick argern? Hei hett blot den Titel kregen, wil dat hei
Dörchläuchten männigmal mit Geld unner de Arm grippt, un Sei? Sei sünd en Mann
in Ihren un Würden, Konrekter un Kanter tau glike Tid, un dat Weder is hüt
Abend tau'n Utgahn so schön, as dat in dese Johrstid jichtens wesen kann.«« –
Schrrrrr! – ströpte so'n Sneidräwel an de Finsterruten entlang. »Hürst woll?«
säd de Herr Konrekter. – »»Ih,«« säd Dürten un gung ut de Dör an dat
Klederschapp, wat up de Del stunn, »»in dese Johrstid kümmt dat woll vör,«« un
smet den Herrn Konrekter 'ne gelleriche Schanilg' äwer un knöpte em vörn in
alle Geswindigkeit en vir Dutz lütte Knöp tau, treckte em den Kragen in de
Höcht, un de Herr Konrekter kek baben ut dat Kragen-Lock, as wir hei ut Spaß
mal in en Oxenhöft 'rinne krapen un kek nu mal baben ut dat Spundlock 'rute, üm
mal tau seihn, wat de Welt woll tau sinen Spaß säd. – »»So,«« säd Dürten un
namm em dat Licht vör de Näs' weg, »»nu täuwen S' man en Ogenblick in'n
Düstern, ick bün glik wedder hir.«« – Un dormit lep sei nah de Vörstuw un kamm
mit en dreikantigen Haut – en Pust-de-Lamp-ut, as de Ort näumt würd – un en
spansch Ruhr un 'ne lange Pip un en Tobacksbüdel un 'ne Snuwtobacksdos' un en
reines Snuwdauk un en por anner Däuker, üm den Hals tau binnen, wedder taurügg
un handtirte an ehren Herrn herümmer, as wir sei en Schildknapp, de sinen
Ritter wapen ded, un de Ritter let sick dat All gefallen, un as sei mit de
Utrüstung farig was, säd hei fründlich »gun Abend« un treckte mit getrosten
Maud up Abenteuer ut, mit Stock un Pip, as wir 't Degen un Sper. –

»»So,«« säd Dürten Holzen, »»Stining, nu kumm, nu is hei weg un kümmt vör Klock
elben nich wedder, nu känen wi nah Vatting gahn.«« – »Herre Gott, Dürten, ick
hadd de Kurasch nich, em so wegtauschicken.« – »»Stining, dat lihrt Ein All, un
wenn em Ein mit Glimplichkeit anfött, denn möt hei ok Orre pariren, un dat hei
utgahn deiht, dat is em gaud. Denn süh mal, so'ne olle Schaulmeisters, wenn sei
mit nicks wider tau dauhn hewwen, as mit ehre Schauljugend, denn wennen sei
sick nicks as Undäg' an un glöwen tauletzt, dat anner Lüd' eben so för ehr
parat sin möten, as ehr Schaulkinner, un dat paßt mi nich. – Ne, sall ick
dorför upkamen, dat hir Allens ordentlich is, denn möt ick ok de Gewalt hewwen.
– Hei würd sick schön inmölen, wenn ick em nich en beten unner de Fuchtel höll,
un nah en virtel Johr müßt jo woll Einer mit Schüpp und Schuwkor kamen, üm den
Smutz ut den Hus' tau bringen. – Süh,«« säd sei un bunn sick en dicken Dauk
äwer'n Kopp, »»nu stritt hei sick dor mit den Hofrath un de Annern 'rümmer,
denn de bruken nich vör em still tau swigen, as sin Schaulkinner, un so ward
hei de Weddersprak gewennt, un dat kümmt mi denn tau Gauden, wenn ick mal hül
will, un hei hott. – Nu kumm! den Husslätel nem ick mit, ick will äwer doch bi
den Keller angahn un em seggen, vör Klock elben darw hei nich tau Hus kamen,
denn ick hadd dat Hus tauslaten un den Slätel mitnamen.«« – Dormit gungen
sei. –

Kapittel 3.

Wer de Herr Korrekter un Kanter Aepinus was. – Wat hei all in sine Schaul
bedriwen ded. – Sine uprichtige Meinung von de Franzosen, von Bonaparten un von
Josephine – un gel is sei doch! – En stilles Vergnäugen un swore Gedanken. –
Ferien sünd doch Ferien. – Worüm den Herrn Konrekter de olle römische Jurist
Cujacius in den Kopp un de Nigen-Strelitzer Jurist, Avkat Kägebein, in de Stuw
kamm. – Von de fine Poesie, von Götz von Berlichingen , Homer un Lessing. –
Worüm de Herr Avkat Kägebein den Herrn Konrekter för en afgünstigen Minschen
taxirt, worüm hei nah den Rathskeller geiht, un worüm de Herr Konrekter achter
em her geiht.

De Herr Konrekter un Kanter Aepinus was en Sachs, oder, as des' Ort Lüd' up
Stun'ns spaßig näumt warden, ›ein Sächser‹; hei was üm dese Tid en Mann so
middwarts de Föftiger, un was för sin Öller noch en staatsches Stück von en
Mannsminschen, obschonst de Esel ok all mit grise Hor bi em 'rute kamen was. –
Hei was en gauden Mann un hadd ok sin Ding' düchtig lihrt, denn hei was so
tämlich de irste Schaulmeister an de hoge Schaul tau Nigen-Bramborg, de mit de
ollen Grichen un Römer gaud Bescheid wüßte, un dorüm höllen ok sin Schäulers
wat von em. – Jehann Hinrich Voß, de 1766 up de Schaul nah Bramborg kamm,
vertellt noch mit groten Dank, dat hei von den Herrn Konrekter mihr lihrt hett,
as von jedwer annern Lihrer, un dat em de Herr Konrekter in 'ne swore Krankheit
däglich besöcht un em as en Vader plegt hett; äwer Schrullen, oder as Dürten
Holzen seggt, Undäg' hadd hei sick anwennt, un doran was sine leiwe Fru Schuld
worden, indem dat sei tau nahsichtig gegen em west was; un dat döggt nich. –
Dorüm, wenn ick hir von mi sülben reden darw, heww ick de Utsicht, dat ick mi
för mine ollen Dag' keine Schrullen anwennen ward, denn wat mine leiwe Fru is,
sorgt mit allen Iwer dorför, un hett mi all weck, de ick vördem hadd, afwennt.
– Äwer wedder up den Herrn Konrekter tau kamen, so möt ick von em 'ne grote
Markwürdigkeit berichten, de süs woll meindag' noch nich vörkamen is. Hei hadd
sick nämlich, obschonst hei so recht ut dat richtige Kauken-Sachsen herstammen
ded, in Meckelnborg so dägern in de plattdütsche Sprak verleiwt, dat hei in
sinen Hus' un in Gesellschaften, ja wat noch mihr is, ok in de Schaulstunnen
Plattdütsch reden ded, un, wat bi einen richtigen Kauken- Sachsen binah
unmäglich schint, hadd dat so richtig lihrt, dat em man sihr sprangwis' hir un
dor en lütten Swupper in de plattdütsche Sprak passiren ded. – Hei gaww sinen
Unnerricht in de tweite Klass' un lihrte sine Schäulers uter Latinsch un
Grichsch ok noch en beten Naturgeschicht, un wil dat hei ok up de Musik tau
lopen verstunn, gaww hei Unnerricht in den Kirchengesang un let sin Schäulers
ok tauwilen up de Vigelin spelen un, wat ehr vör Allen Spaß maken ded, ok
Pauken slagen. Französch verstunn hei nich un wull't ok nich verstahn, denn hei
hadd en groten Haß gegen de Franzosen. Weck säden äwerst, den Haß hadd hei
blot, wil dat hei kein Französch verstunn un em dat schanirlich wir
intaugestahn; ick glöw äwer, dese Meinung schütt vörbi, hei kunn dat französche
Wesen nich liden, un sin Haß würd ümmer düller, je düller de Franzosen in
Dütschland Hus höllen, un – frilich vel späder as mine Geschicht spelt – einmal
kamm hei dordörch in 'ne grote Verlegenheit. Hei hadd sick nämlich anwennt,
Bonaparten ümmer den Spitzbauwen un Röwer tau nennen un de Josephine ümmer dat
olle gele Frugensminsch. Nu kümmt hei mal tau sinen Swager Kunst up den Keller
un dröppt dor mihrere Bekannte mit en Frömden, de von de Gesellschaft tau en
Spaß anstift ward. As nämlich min gaud Herr Konrekter de Josephine wedder dat
olle gele Frugensminsch näumt, springt dese Frömde up un geiht up em los:
»Monsieur, ick sein Franzos', Sie 'aben geschumpft auf mein imperatrice, ick
Sie laß stecken in prison.« – »»Oh, oh! Holt!«« seggt min Konrekter, grippt nah
sinen Stock un Haut un treckt Pahl, rügglings ut de Dör. Nu ward dat in de Stuw
denn en grotes Hägen; äwer de Herr Konrekter argert sick buten äwer sinen
Rüggtog un gruns't sick inwennig un steckt in vullen Arger den Kopp in de Dör
un röppt in de Stuw 'rinne: »»Un gel is sei doch!«« – Also de Franzosen kunn
hei nich liden, un mit de gele Farw gung em dat ebenso as sin Dürten, sei was
em tauwedder. In'n Äwrigen äwer – as ick all seggt heww – was hei en gauden
Mann, un wenn em weck Lüd' dat as en Nahdeil anreken wullen, dat hei en beten
scharp up sinen Vurthel kek un sihr nah sick was, so hadd hei sinen driftigen
Grund dortau, denn sine Innamen wiren swack, Fründschaft, de helpen kunn un
wull, hadd hei nich, un dat Öller kek bi em all in de Dör. Gizig was hei äwer
grad' nich, blot mit Poppir, denn dormit gung hei ror üm un let keinen Finzel
unbeschrewen; äwer so wat finnt sick oftmals. – Ick heww en gauden Fründ, wenn
den Einer nah en anner twei Daler afföddert, denn giwwt hei s', äwer bi twei
Swewelsticken makt hei en bedenklich Gesicht.

An den Morgen von den Dag, von den ick vertellen dauh, gung hei in 'ne korte
Jack, de hei sick von sinen Nahwer, den Snider, ut en ollen Rock hadd upbugen
laten, un 'ne lange Pip in sine Stuw up un dal. – En Slaprock smeten sine
Inkünften nich af. – »Süh,« säd hei tau sick, »sörre den Harwstmarkt heww ick
üm dese Tid kein Pip Toback tau roken kregen. 'T is doch nüdlich, wenn de
Minsch mal ut den ollen däglichen Sälen 'rute kümmt. – Ferien sünd doch Ferien,
de Minsch verpust sick doch. – Nu will ick mi äwer denn doch mal an minen
elektrischen Apparat maken;« un dorbi halt hei en flacken, bleckern Kasten
'rute, de inwennig mit Horz utgaten was, un en Voßswanz un allerlei Buddeln un
afgebraken Buddelhäls', denn hei hadd sick, so gaud as't gahn wull, Allens ahn
Kosten sülwst taurecht stellt. – »So frilich is min Kram nich, as den Apteiker
sine Maschin; äwer't geiht doch ok, de Minsch kann sick doch dorvon en Begriff
maken.« –Hirbi wirkte hei denn nu bet Middag 'rümmer, treckte sick dunn sauber
an un stunn nu dor in en rodbrunen Rock mit grote, goldbespunnene Knöp, mit
breide Upsläg' an de Ärmel, 'ne swarte sanftmanschesterne korte Hos', slohwitte
Strümp, blank-gewichste Schauh mit sülwerne Snallen un rep äwer Dürten Holzen,
dat sei em den breiden Horbüdel anknöpen süll, et dunn mit ehr Middag, let sick
en beten Füer in den Aben maken, gung dunn an't Finster, makte dat Finster up
un kek nah sinen Thermometer, wat en kostbores Geschenk von den Apteiker was,
indem dat sei Beiden de einzigsten wiren, de in Nigen-Bramborg so'n Wohrsegger
in Lohn un Brod hadden. – Grad' as hei sin Finster upmakte, gung in den tweiten
Stock gradäwer von em ok en Finster up, un sine Nachborin in den gelen Äwerrock
makte em en Diner tau un säd sihr fründlich: Bon jour, monsieur.‹‹ – »»Gun Dag
ok,«« was sin Antwurt. »»Äwer ick heww Sei all mal seggt, wenn Sei mit mi reden
willen, denn reden S' dütsch.«« »Ich wünsche Ihnen vergnügte Feiertage.« –
»»Ick Sei ok.«« Dormit makte hei so'n swacken Versäuk tau en höflichen Diner un
makte sin Finster tau. – »»Weit de Kukuk,«« säd hei, »»ick heww einmal up den
Wall en por Würd' mit ehr red't, wil dat ick nich anners kunn, un nu set't sei
dat Geschäft nah, wo sei mi süht. – Na, lat ehr.«« – Dormit set'te hei sick in
sinen leddernen Lehnstaul, den em vör Johren mal sin oll Swigervader, de nu ok
all vör drei Monaten storben was, taum Wihnachten schenkt hadd, un rokte 'ne
Pip. – De Stuw was so schön warm, dat Füer bullerte in den Aben, de Lehnstaul
was so bequem, buten jog de Wind mit de Sneiflocken un üm em 'rüm was dat so
still. – »Acht Grad Küll buten,« säd hei un läd sinen Kopp an de Back von den
Lehnstaul, »woll den, de up Stun'ns 'ne warme Stuw hett. – Äwer wo einsam! wo
einsam! – Dürten Holzen is 'ne gaude Perßohn; äwer mit Lotting was dat doch
anners! Sei was ok sporsam, äwer hüt hadd sei doch nich nahlaten, sei hadd taum
wenigsten Päpernät backt. Dürten seggt: ›Sei eten s' doch nich‹, seggt sei, ›un
üm minentwegen bruken kein backt tau warden, dat Geld känen wi sporen‹, seggt
sei. – Recht hett sei; äwer Lotting was ok sporsam, un Päpernät hett sei doch
backt.« – De Gedanken an vergahene Tiden togen an em vöräwer, un männig stille
Süfzer gaww ehr dat Geleit; äwer taurügg raupen kunn hei dat nich, wat för
ümmer verswunnen was. Dat was keine grelle Hartensweihdag', de in em towte, ne,
em was tau Sinn, as wir hei up 'ne unbewahnte Insel midden in dat wide Weltmeer
utset't worden, un hei kek in de blage Firn äwer de See, un kein Schipp was tau
seihn, wat tau em Minschen bröchte, un de Bülgen slogen an dat Äuwer ümmer mit
einerlei Ton, as wiren sei dat dagdägliche Lewen, un dorvon würd hei so mäud,
un em föllen in Würklichkeit ok de Ogen dorbi tau, un de Pip sackte em ut de
Mund, un hei slep sachting in – dunn slog de Stuwenklock twei, un hei rappelt
sick up: »Je, denn helpt dat nich, denn . . . . Nu, süh mal! ick heww jo
Ferien« – un hei slep wedder in.

Un as hei nu tauletzt ut sinen Slap wedder äwer En'n kamm, dunn spunnen sick
sine Gedanken wider, hei set'te sick an 't Finster un kek in 't Weder: »Noch
geiht dat,« säd hei tau sick, »noch bün ick gesund un fäuhl mi ok noch kräftig,
un dat Schaulmeisteriren holl ick noch 'ne Tidlang ut; wenn äwer dat Öller
kümmt, un sei pangsioniren mi mit en Botterbrod, wovon sall ick denn lewen?
Taum Tausamensporen un Bisidleggen is min Gehalt nich andahn. – Noch künn ick
wedder frigen, äwer't müßt 'ne Fru sin, de en por Gröschen achter sick hadd, un
de den Willen un dat Tüg hadd, mi in ollen Dagen fründlich an de Hand tau gahn.
– Je, wo is so ein tau finnen! – De oll Jurist CujazCujacius, eig. Jacques de
Cujas, berühmter Rechtslehrer, geb. 1522 in Toulouse, gest. 1590 in Bourges. 
hett, as hei vertellt, dreimal frigt: dat irste Mal propter opus, dat tweite
Mal propter opes un dat drütte Mal propter opem; ick müßt't nu propter opes un
propter opem mit einem Mal farig krigen. En swor Stück! wenn Einer de
Frugenslüd' kennt: de opes warden kein opem leisten, un de opem hewwen kein
opes.« Hei kek tau Höcht un sach noch so in'n Halwschummern sine Nachborin in
den gelen Äwerrock an dat Finster stahn. – »Dor steiht s' all wedder! Je, de
Lüd' seggen: opes sallst Du hewwen, seggen s', äwer nah opem sühst Du mir gor
nich ut, segg ick.« –

As dat düsterer würd, bröcht em Dürten Licht 'rinner, makte em Füer in den
Aben, halte en por grote Filzschauh vör: »»Herr Konrekter, trecken s' de warmen
Schauh an, dat Sei sick nich verküllen,«« un gung wedder. – » Opem kreg Dürten
farig,« säd de Herr Konrekter, »wo hau't dat äwer bi ehr mit de opes ut?« –
Dunn tramps't sick Einer buten den Snei af, un de Herr Avkat Kägebein kamm in
de Stuw: »»Verehrter Freund und Gönner, ich konnte doch nicht
unterlassen . . . .«« – »Wat nich?« – »»Sie zu besuchen; ich fühlte den
heftigsten Drang in mir, Sie wieder zu sehn.«« – »So? Na, wennihre sünd Sei
denn hir ankamen?« – »»Gestern Abend.«« – »Na, wenn de Drang so grot west is,
denn wundert mi dat, dat Sei gistern Abend nich glik kamen sünd.« –
»»Geschäfte, mein Gönner, unaufschiebliche Geschäfte.«« – »Wat? Sei warden doch
nich taum irsten Mal in Ehren Lewen en Prozeß hewwen?« – »»Bewahre! Wichtige
Geschäfte, viel wichtigere haben mich auf Flügeln des Zephirs gestern Morgen,
als man mit purpurnem Gewand am östlich hohen Himmelsrand Auroren schon
verbreitet fand, von Neustrelitz nach Brandenburg entführt.«« – »Ollen schönen
Zephir hüt buten!« smet de Herr Konrekter dormang, äwer Kägebein let sick nich
stüren: »»ich will nämlich eine collectio meiner schönsten Gedichte hier bei
Korb drucken lassen; Durchlaucht, unser gnädigster Herr, hat die hohe Gnade
gehabt, meine submisseste dedicatio anzunehmen, und hier sind sie;«« dormit
smet hei en Packen Schriweri up den Disch. – »Dörchläuchting – Gedichte? – Na,
dat hett hei denn woll ut Niglichkeit dahn, denn ick glöw, hei hett in sinen
ganzen Lewen noch kein Gedicht lesen. – »»Ich habe ihm welche vorgelesen, er
hat sich sehr gefreut, er hat viel Sinn und Empfängnis für die feine, hohe
Poesie; und – unter uns – wie mir Rand, sein Herr Kammerdiener sagt, ich habe
eine große Exspectanz auf den Titel eines Hofpoeten!«« – »Gratulir velmal tau
den hogen Titel.« – »»Aber die Gedichte sind auch schön, sehr schön! Sie sind
im höhern Stil, ich habe Gellerten und Rammlern und Gleimen, so zu sagen, in
Eins verschmolzen. – Hören Sie mal!«« – »So setten S' sick doch irst dal!« –
Dat ded denn de Herr Avkat un bläderte in sin Poppiren. – »»Ich suche keine
aus, ich nehme das erste, beste zum Vortrage. – Hier dies ist mehr Gellert, es
ist ein Idyllum.«« – »So heit dat Ding nich, dat heit idyllium, kümmt ut den
Grichschen von ειδύλλιον.« – »»Ach, das sind Kleinigkeiten, Nebensachen; die
Hauptsache ist, so was selbst machen zu können, hören Sie:

 
Invitatio zur Redoute

an

an einen guten Freund.

So wie Felten in den Abendstunden,
Wenn er seine Rinder eingebunden,
Auch mit sorgenden und milden Händen
In der frommen Schaaf- und Lämmer-Bänden (Raufen)
Heu und Stroh mit Sorgfalt eingestopfet
Und den Riegel für des Schaafstalls Thür geklopfet,
So wie Felten, sag' ich, am Kamine,
In den Armen seiner lieben Trine
Die von Schnee und Frost ermüd'ten Beine
Ruht und wärmt an des Kamines Steine
Und entzückt an seiner Trine Busen,
Laß mich, spricht, in dieser Gegend drusen.««

»Gott bewohr uns!« rep hir de Konrekter dormang, »wat is dat? ›Laß mich,
spricht, in dieser Gegend drusen.‹ – Minsch, wo hewwen Sei dat her?« – »»Ganz
aus mir selbst,«« säd Kägebein un richt'te sick äwer En'n; »»aber hören Sie
weiter:

So wie Felten, sag' ich, allhier lauschet
Und die Freud in Trinens Busen rauschet,
So und heiter, ebenso vergnüget –
Ist es Felten, der allein nur liebet? –
Wollen wir uns heut' erfreuen
Und den Nymphen Blumen streuen,
Liebster Freund, so laß die Bücher liegen,
Die Pandecten und den codicem,
Wisse, mit den Jugendjahren fliegen
Auch der Jugend Triebe, komm ad locum quem.««

»En schworen Rim; äwer sihr schön!« föll de Konrekter in, un Kägebein las
wider:

»»Es erwarten dich mit offnen Armen
Unter der Trompetenschall und Klang der Darmen
Dorimen' und Synceren' und das Chor der Gratien,
Besser noch, doch eben so als vormals alle Schönen Griechenlands und
Traciens.««

»Nu hollen S' Pust!« rep de Konrekter un slog em sine Poppiren tausam, »dor
hett jo Einer grot acht Dag' an tau dauhn, ihre hei dat begripen deiht. – Un
dit meinen Sei, wir mihr so in de Ort von Gellerten?« – »»Ja,«« säd Kägebein un
kek em ganz unschüllig an, »»und hier habe ich ein Stück, welches mehr Gleim
ist. Sie wissen – Freundschaft; ich habe es für meinen Freund Horn gemacht, als
ihm sein Sohn geboren wurde:

Ich hab' heut' den Arzt im Magen,
Solches hab ich dir zu sagen,
Dies ist, daß ich heut' nicht komme,
Wünsch' dir Zephir und die Sonne.

Doch halb Achte könnt's geschehen,
Daß wir uns einander sehen,
Auch chenir dich nicht nach mir,
Bleib ich doch ein Freund von Dir.

Grüße Deine liebe Lotte,
Grüß den schönen Schlummergotte,
Grüß ihn millionen malen:
Sei geneigt ihm zu bezahlen
Das Gelübd', so Du ihm thatest,
Da du kniend üm ihn batest,
    Voll von Liebe, Dank und Pflicht
    Falle auf dein Angesicht.««Die Gedichte sind wörtlich abgeschrieben. (R.)

Hir sprung de Konrekter up: »Nemen S' nich äwel, dat höllt de Minsch nich ut,
mi is ganz swindlich worden; ick möt en beten up un dal gahn.« – Kägebein
richt'te sick wat höger up: »»Das hat Sie wohl übernommen?«« – »Ja, 't hett mi
äwernamen – ›Klang der Darmen‹ – dor meinen Sei woll 'ne Vigelin mit?« – »»Ja,
es ist poetisch.«« – »Ja, un ›grüß den schönen Schlummergotte‹ is ok woll
poetisch för en Wickelkind?« – »»Ja, in diesen poetischen Ausdrücken habe ich,
wie mir schon viele gesagt haben, meine besondere Force. – Ich habe hier noch
ein größeres Heldengedicht, welches den Titel führt: ›Die auf den Backofen
geschobeneSo nennt man (auch in Holstein) scherzhaft die ältere noch unverlobte
Schwester, wenn die jüngere sich verlobt hat. Schöne oder der Sprung durch den
Schlehdorn‹: das will ich aber noch nicht drucken lassen, denn . . . .«« –
»Dat's Recht, dat is dat Verstännigste, wat Sei dauhn känen – nonum prematur in
annum – geben S' 't jo nich in den Druck; an dese Gedichten hewwen de Lüd' all
naug tau knusen. – Nu seggen S' mal, hewwen Sei all lang dicht't?« – »»Ih, ja!
Doch wohl schon en Jahrener 15 bis 20.«« – »Denn laten S' 't nu wesen, denn
hewwen Sei Ehr Schülligkeit vullkamen dahn.« – »»Je, mein Gönner, das sagen
Sie; wenn mich aber der Geist treibt, denn meine Natur ist eine poetische,
denn . . . .«« – »Dat is 'ne verfluchte Natur un 'n infamen Geist. – Seggen Sei
mal, hewwen Sei dat Bauk lesen von Götzen von Berlichingen? Mi hett dat Hofrath
Altmann mal leihnt, denn ick kann mi so wat nich anschaffen.« – Hir treckte
Kägebein de Schullern tau Höcht un wiwakte mit den Kopp hen un her un säd:
»»Ja, aber das ist so roh und ungeschliffen, da ist ja nicht für einen Dreiling
feine Poesie darin.«« – »Möt ok nich! sall ok nich!« rep de Konrekter hastig;
»Wohrheit sall dor in sin und Natürlichkeit. – Kiken S' doch den Homer an, wo
is denn dor fein' Poesie? – Dor baukstafiren un stamern sei up de Schaulen den
Homer tausamen, un Keiner hett en hallweg' Verständnis dorvon, von sine
Schönheit, von sine Natürlichkeit un von sine Wohrheit. – Ja, einen Schäuler
heww ick hir hatt, was en dummen Buerjung', as hei hir her kamm, heit Jehann
Hinrich Voß, de hadd en Sinn dorför.« – »»Ja, mein Gönner, Homer hat aber doch
nichts Feines, er lebte ja auch in einem höchst ungebildeten Zeitalter.«« –
»Na, un wi woll in en recht gebild'tes? – Sei glöwen woll, wil dat Sei de
Frugenslüd' in Ehre Gedichten mit allerlei abellsche Namen anreden, derentwegen
schriwen Sei fein; de unserein Mariken un Dürten un Fiken näumt, de näumen Sei
Dorimene, Syncerene, Fatime un wat 't för olle apsche Namen noch mihr giwwt;
ick will Sei blot seggen, för all Ehre Iphigenen un Philomelen un Dorimenen gew
ick min oll ihrlich Dürten Holzen noch lang nich weg. – Dat kümmt All von de
verfluchten Franzosen her, de hewwen uns' dütsches Wesen verdorben un uns'
dütsche Sprak dortau. – Seihn S', dor is en Kirl« – dormit wis'te hei up en
Bild von Lessing, dat an de Wand hung – »heww noch mit em in Leipzig studirt,
is en Dutzbrauder von mi, de het't verstahn, un wenn wi em folgen wullen, denn
kemen wi woll up den rechten Weg. – Un hir« – dormit halte hei en ollen Smöker
ut sin Bäukerregal – »dit's en Landsmann von Sei, de makt hir de oll'n
modischen Poeten schön taurecht, hüren S' mal; ick will 't äwer ut de olle
Sprak in de jitzige äwersetten und will blot den Sluß nemen, denn dat Irste is
för de jitzige, fine Tid en beten tau stripig:

So'ne hocherlüchtete Red' – seggt 'e –, de is nu upgekamen – seggt 'e –,
Bringet den nigen Poeten einen ewigen Namen.
Dat is nu lächerlich, schriwen, dat Jedermann,
Ja ok en Schauster – seggt 'e –, oder 'n oll Wiw vernemen kann,
Ein möt sine Fedder hoch äwer de Luft upswingen,
Un mit poetischen Styl dörch de Wulken dringen,
Dat is nu de Manir – seggt 'e – u. s. w. u. s. w. seggt 'e.«W. Lauremberg, dat
veerde Schertzgedicht (von altmodischer Poesie und Rimen), Vers 409–415.

»»Aber, bester Gönner, das ist ja unser gewöhnliches Plattdeutsch.«« – »Na, un
worüm nich?« – »»Ja, ich weiß das wohl, daß Sie – und es wird von Ihren vielen
Freunden sehr bedauert – sich gleichsam in die gemeine, plattdeutsche Sprache
verliebt haben und ihr den Vorzug für die gebildete hochdeutsche geben.«« –
»So? Na, denn seggen Sei man mine velen Frün'n, dorüm süllen sei sick man kein
grise Hor wassen laten, segg ick, dor hadd ick minen Grund dortau, hadd ick
seggt. – Glöwen Sei denn nich, dat, wenn ick as en Sachs hir ankamen bün, un
hadd kein Pladdütsch lihrt, dat mine Schäulers nich up Pladdütsch allerlei
verfluchten Spijök mit mi drewen hadden? – Un denn, möt ick Sei seggen, is dat
Pladdütsch mi vel leiwer, as dat fine Hochdütsch, wat Sei schriwen, 't is doch
taum wenigsten noch nich von de Franzosen verfuscht un verdorben.« – »»Es ist
eine gemeine Sprache,«« rep Kägebein, de nu ok hitzig würd – de oll Konrekter
was't all lang – »»es läßt sich in ihr kein einziger feiner, poetischer Gedanke
ausdrücken.«« – »Dat sall sei ok nich,« rep de Konrekter un flog up den Disch,
»dortau is sei tau ihrlich. – Sei seggen, ick heww mi in de pladdütsche Sprak
verleiwt, un denn seggen Sei von mine Leiwste, dat sei gemein is? – Wat? –
Herr, seihn S' tau Ehren Würden! – Wat würden Sei seggen, wenn ick von Ehre
Leiwsten, von Dorimenen un Zephiren un Chloen, un wo dat Takeltüg all heiten
deiht, seggen ded, dat dat gemeine Frugensminscher wiren?« – »»Wir kommen heute
Abend nicht überein,«« säd Kägebein, kramte sine Schriwwten tausam un makte
Anstalt aftaugahn. – As de oll Herr Konrekter dit sach, dunn kamm dat Gefäuhl
äwer em, dat hei doch woll en beten groww gegen sinen Besäuk worden was, hei
wull't as ihrliche Mann up sine Ort wedder gaud maken, slog äwer dorbi irst
recht dat Kalw in't Og'! – Hei gung nämlich recht tautrulich an sinen Gast 'ran
un gaww em de Hand. »Ick bün öller as Sei, Kägebein, un kann Sei woll en gauden
Rath gewen: gewen S' de sackermentschen Gedichte nich 'rute.« – De Dichter
tuckte tausam, kek den Konrekter scharp in de Ogen, un dat müggt em jo woll so
vörkamen, as wenn de blasse Neid dorut herutelücht'te, hei lächelte so'n beten
vörnehm von baben dal un säd, as hei ut de Dör gahn wull: »»Gewiß gutgemeint,
und Manchem mögen meine Gedichte auch wohl nicht gefallen; aber Durchlaucht,
unser gnädigster, regierender Herr, haben geruht die dedicatio anzunehmen, und
so müssen sie denn gedruckt werden. – Guten Abend!«« – De Konrekter begleit'te
em up de Del un säd: »Gun Abend ok, lewen S' recht woll, ich wünsch Sei vel
Glück dormit; äwer, nemen S' 't nich äwel, Sei sünd en groten Klas!« – Kägebein
gung ut de Husdör un rep noch taurügg: »»Gönnerchen das wird sich finden, wird
sich finden; sehn Sie's erst gedruckt, im Druck nimmt sich das ganz anders
aus.«« – Hei gung un gung nah den Rathskeller, de Herr Konrekter brummte vör
sick hen: »Heww ick üm den Klas minen schönen heiligen Abend verluren!« – Un as
wie seihn hewwen, gung hei nah en beten achter Kägebeinen her, ok en beten nah
den Rathskeller.

Kapittel 4.

Kägebein les't wedder sin Gedichten vör. – Wat de Konrekter dortau seggt. – Wat
de Rathskellermeister Kunst von de Kunzerten höllt, un woans hei duwwelte Pacht
gewen will. – Wo Dokter Hempel den Lin'nwewer singt, Kägebein dicht't, und de
Konrekter sick argert. – Wo Zephiren ehre Gesundheit up Hofrath Altmannen sine
West tau sitten kümmt.–Hofrath Fischer höllt 'ne Red', de hellschen vernünftig
is un mit en Strid utlöppt. – Kunst sleiht mit en Stock de ird'nen Pipen
intwei, de Konrekter geiht in vullen Zorn af un will in de heilige Nacht den
Lin'nwewer up de Vigelin spelen, wotau hei äwer nich kümmt, indem hei tau Bedd
bröcht ward.

As de Herr Konrekter üm Kopmann Buttermannen sinen Hus' nah den Mark herup
bögte, kek hei so in den Vörbigahn nah den tweiten Stock herup un säd tau sick:
»Wat de Prinzeß Christel woll wedder äwer Sommer hirher trecken ward? – Hm, hm!
– Dor föllt mi in, sei möt noch en Cicero de offciis von mi hewwen. 'T is doch
en markwürdig Frugenstimmer, geiht in ehre Stuw in 'ne buckledderne Hos', in
Kanonen un 'ne korte Husorenjack, rokt 'ne korte Pip un drinkt Portwin dortau,
un dorbi les't sei den Cicero un wat noch mihr is, versteiht ok, wat sei les't,
denn dumm is sei den Deuwel.« – Mit dese halwluden Gedanken kamm hei bi sinen
Swager Kunsten in de Rathskellerstuw 'rinne, prallte äwer binah wedder nah de
Del t'rügg, denn in de Stuw satt sin Fründ Kägebein wedder in vuller Arbeit,
hadd sin Manuskript 'rute halt un las sine Gedichten vör:

»Einst ging 'ne Henn' mit mütterlichen Sorgen,
Für sich und ihre jungen Küchen
Sich Maden und Gewürm zu süchen.«

Äwer up de Städ snappte hei af, as hei den Konrekter 'rinne kamen sach un,
obschonst en beten rod un verlegen, namm hei doch 'ne wat vörnehme Min' an un
säd, up en annermal wull hei wider lesen. – »»Bi dit' christlich Vörnemen
erholl Sei de leiw' Gott,«« säd de Konrekter un tred nu vull in de Stuw.
»»Küchen, seggt hei, sich Maden un Gewürm zu süchen, seggt hei?«« – »Na, is Sei
dat noch nich gaud naug?« frog de Hofrath Altmann, de in 'ne sihr feine
Kledasch' mit güllen Tressen achter den Disch satt un nochmal so'n staatschen
Horbüdel sick anknöpt hadd, as den Konrekter sine Achtersid upwisen kunn, »hett
uns' taukünftige Hofpoet – denn dat ward hei, ick heww in Strelitz all so'n
Vägelken singen hürt – nich dat Mäglichste mäglich makt un de hochdütsche un de
pladdütsche Sprak, so tau seggen, mit dat Wurd ›Küchen‹ in en gewissermaßenes
Konzert bröcht?« – »»Dauhn S' mi den Gefallen,«« rep hir de Kellerwirt Kunst,
en lütten rodgesichtigen Mann, de de Gewohnheit hadd, de ganze Welt von unnen
up antauseihn, un as en Parpendikel in de Stuwenklock, de Dumen in de
Westenlöcker hakt, in sin Gaststuw up un dal tau lopen, »»dorvon swigen S'
still; mit de Kunzerten, dat's ok wedder so 'ne verdreihte Mod', de dorup 'rute
kümmt, dat de Lüd', de süs noch en Glas Win vertehrten, sick nu mit Frugenslüd'
in en Saal hensetten, de Ogen verkihren, mit den Kopp hen un her wiwaken, mit
de Beinen den Takt dortau pedden un den annern Dag as de Dreihörgeln up de
Strat herümmer lopen un allerlei französche Melodien vör sick henbrummen.«« –
»Dor hest Du ditmal Recht, Kunst,« säd de Konrekter, »wi hewwen so vele schöne
dütsche Melodien, dat wi de französchen Kunzerten gor nich bruken.« – »»Dormit
stimm ick nich äwerein,«« säd de Herr Rath Fischer. »»Herr Rathskellermeister,
wat hewwen Sei sick äwerall üm Kunzerten tau kümmern? – Hir schenken S' mi
leiwerst mal en frisch Glas in, bet de Punsch kümmt, un denn sorgen S' för 'ne
warm Stuw, denn hir is 't verflucht kolt.«« – »Dat's Ehr Sak, Herr Rath. Meinen
Sei, ick kann so'ne olle grote Schündel von Stuw warmkrigen? Ick heww so oft
all bi den wohllöblichen Magistrat vorstellig makt, dat hei mi hir 'ne Wand
trecken laten un ut de ein Stuw twei maken laten sall; äwer is dat woll tau
krigen? Ick heww mi jo sogor all dortau anbaden, dat ick denn de duwwelte Pacht
betahlen will.« – »»Dat is aller Ihren wirth,«« säd de Herr Rath, »»un ick ward
dat up de Nächst mal in de Sitzung taum Vördrag bringen.«« – »Ja, denn möten
Sei dat woll wohrnemen, wenn de Kämmerer nich dorbi is, denn de is mi woll
hauptsächlich dorin tauwedder.« – »»Herr Hofrath,«« säd Kägebein, »»oh, auf ein
Wort,«« un gung mit den Hofrath in ein Eck. – »»Also Sie meinen, daß mir der
Titel ›Hofpoet‹ nicht entgehen kann?«« – »Ick glöw gewiß, dat Sei't warden, un
wat ick dortau dauhn kann – Sei weiten, ick heww 'ne fründschaftliche Stellung
bi Dörchläuchten . . . .«– »»Ach, Sie können Alles.«« – »Ja, Rand äwer ok.« –
»»Swager, oh up ein Wurd,«« säd de Konrekter tau Kunsten un ledd't em in 'ne
anner Eck. – »»Du seggst, Du willst de duwwelte Pacht betahlen, Du giwwst jo
gor kein Pacht.«« – »Holl Din Mul, dat weit ick, un de einzigste, de dat uter
uns beiden noch weit, dat is de Kämmerer, denn de annern Herrn bekümmern sick
en Quark dorüm, un wenn ick sei dortau krig, dat sei min Gebott annemen, süh,
denn is't noch All so, as't west is.« – »»Hüren Sei mal, Kägebein,«« säd de
Hofrath un rew sick vör den Kopp, »»duwwelt höllt beter, un dreiduwwelt
dreimal. Wenn Sei mi ok hewwen un Randten un Sei hewwen de Prinzeß Christel
nich up Ehre Sid, denn is't doch noch so wat. – In Ehre Städ würd ick ehr ok
so'n Band Gedichte dediziren, denn wenn Dörchläuchten ok nicks up Frugenslüd'
giwwt, in so'ne Angelegenheiten fröggt hei doch ümmer vör Allen sin
Christel-Swester üm Rath.«« – »Ich habe noch ein großes Heldengedicht liegen,«
flüsterte Kägebein, »die auf den Backofen geschobene Schöne, oder der Sprung
durch den Schlehdorn.« – »»Dat is schön, dat dediziren S' ehr, denn hett dat
mit den Hofpoeten kein Noth.«« – »Mine Herrn,« rep de Dokter Hempel von den
Disch her, »nu kamen S' äwer ok her, de Punsch is hir; Sei känen sick en
annermal dat Hexen lihren.« –

As sei nu All wedder seten, frog de Hofrath Altmann: »»Dokter, seggen S' mal,
is dat wohr, dat den ollen Schauster Grabow'n sin tweite Sähn verrückt worden
is?«« – »Ja, dat is wohr; en markwürdigen Fall.« – »»Ja,«« säd de Rath Fischer,
»»un dat is so slimm, dat wi gistern all Bendsnidern von Magistrats wegen as
Wach henschickt hewwen. – Oh, hei het't all mal so hatt, dat schint so
turenwis' bi den jungen Mann tau kamen.«« – »Wovon mag hei dat woll hewwen?«
frog de Konrekter. – »»Je, wer weit't,«« säd de Dokter, » »sin oll Mutter meint
jo, hei hett sick 'ne Leiw tau 'ne vörnehme Dam tau Gemäud treckt.«« – »Dorvon
ward Keiner verrückt,« säd Kunst. – »»Ja,«« säd de Hofrath, »»Sei warden't woll
nich warden, Sei känen lachen, Sei hewwen 'ne hübsche Fru un weiten vel, wo
trübselig so'n ollen Junggesellen oder Wittmann tau Maud' is. – Nich wohr,
Konrekter?«« – »Mit Ehr Trübsal is't woll nich wid her,« säd de Konrekter so'n
beten äwer de Schuller weg, »dreimal hewwen S' nu all frigt, un ick wedd 'ne
Bowl Punsch, äwer'n Johr hewwen S' de virte Fru.« – »»Dat künn wol Rath warden,
wenn sick't so paßte,«« säd de Hofrath. – »Watt seggt denn äwer Dörchläuchten?«
frog de Rath Fischer. – »»Ih, wat!«« säd de Hofrath, »»lat em seggen, wat hei
will; ick ward mi in so'ne Angelegenheit vel üm Dörchläuchten kümmern. –
Dörchläuchten brukt mi mihr, as ick em bruk.«« – »Ja,« säd de Konrekter, »Sei
meinen wegen de Gröschens. Äwer as Sei sick dat letzte Mal verfrigt hadden,
dunn wohrt dat doch 'ne lange Tid, bet Sei sick wedder an em 'ranner slängelt
hadden. – »»Na, Konrekter, 't kümmt eigentlich ganz äwereins herut: mi brukt
Dörchläuchten wegen de Gröschens un Sei wegen sine Angst vör dat Gewitter.
Missen kann hei uns Beid' nich, un dorüm känen Sei ok ümmer wedder frigen. –
Sei willen 'ne Bowl Punsch wedden, dat ick äwer't Johr de virte Fru heww; ick
wedd ok 'ne Bowl, dat Sei äwer'n Johr de tweite hewwen.«« – »Dat's Recht,« föll
Kunst in, »Kinnings, vertehrt wat! De Wirt will ok lewen. Des', de up den Disch
steiht, schriw ick nu vörlöpig up den Hofrath sin Reknung, un de tweit up minen
Swager sin.« – »»Holt!«« rep de Konrekter, »»nimm Di nicks vör, denn sleiht Di
nicks fehl, un wat nah kümmt, bitt de Wulf; schriw s' ok man glik up den
Hofrath sine Reknung, betahlen möt hei s' doch.«« – »Ehr Wurd is 'ne Brügg, wo
'ck nich äwergahn müggt,« was den Hofrath sine Antwort. – »»Na, hett de
Konrekter denn all so'n fründlichen Gegenstand, wo hei 'n lütten Kiker up hett?
«« frog de Rath Fischer. – »Ih woll,« lachte de Hofrath, »wenn hei ut sin
Finster kickt, denn kickt hei ümmer in dat Finster von sinen Schatz.« – »»Haha!
«« lachte Kägebein, bi den de Punsch all en beten wirken ded, indem dat hei en
Dichter was,

»»So will sein Geist zu Synceren,
Um wiederum ihr Bild zu sehn.««

»Kägebein,« rep de Konrekter un höll sick de Uhren tau, »nu laten S' sin, wie
weiten, Sei känen. – Äwer,« wennte hei sick an den Hofrath, »Sei meinen doch
nich, dat ick en Og' up de olle, gele, französche Perßohn heww, de gradäwer von
mi tautreckt is?« – »»Gele, französche Perßohn?«« föll hir Dokter Hempel in,
»»de is so wenig ut Frankrik, as Sei un ick. Ut Förstenbarg is sei, ehr Vader
was de oll Stüerinnemer Soltmann, un de oll Mann hett ehr as sine einzigste
Dochter ut tweite Eh' en schönen Geldbüdel hinnerlaten. Sei is lange Johren
Kammerfru bi de Prinzeß Christel west, as de in Förstenbarg residirte, un is
denn ok mit ehr dortaumalen nah Paris west, un dor hett sei denn dat beten
Französch upsnappt.«« – »Un gel?« frog de Hofrath, »sei is as 'ne witte Duw,
blot dat sei in't Gesicht en por Sommersprutten hett; äwer dat is jo doch en
richtiges Teiken, dat sei en feinen Teint hett.« – »»Teint?«« frog de
Konrekter, »»dat sall woll wedder en beten wat Vörnehmeres sin för Hut? Dat
hewwen Sei woll wedder bi Dörchläuchten sine ollen, utrangirten Hofdamen
upsnappt?«« – »Hoho?« föll hir de Rath Fischer in, »hei will uns schappiren,
hei will de Red' up wat Anners bringen. – Holt, hir! Wo is't mit de gele,
französche Fru Nachborin?« – »»Swager, Swager!«« rep Kunst un höll mit sinen
Parpendikel-Gang för'n Ogenblick in, »»wat möt ick an Di erlewen, ick möt woll
mal eins bi Di revidiren, Du kümmst mi woll ganz up Afweg'?«« – Hir föll
Kägebein in un kek dorbi an den Bähn, as stünnen sin Gedichten baben
anschrewen:

»Sein Tun, das geht auf lauter Frevel,
Betrug und List ist seine Kunst,
Sein Rühm'n ist lauter Dunst und Nebel,
Bei Damen steht er nicht in Gunst.«

»»Hüren S' mal, Kägebein,«« säd de Konrekter, drunk sin Glas ut un lachte so'n
beten vör sick hen, »»ick heww hüt nu all naug von Ehre Gedichten profentirt,
un ick möt mi dat so gaud as jeder Anner gefallen laten; wenn Sei mi äwer
sülwst mit Ehre Leyer ansingen willen, denn verklag ick Sei. Hir, Rath Fischer
un Dokter Hempel sind mine Tügen, dat ick Sei warnt heww.««– Äwer dat is vel
tau vel von einen Dichter verlangt, de grad' in den Swung is; Kägebein was dor
nu midden in, un hei sung förfötsch wider:

»Bei Damen bist Du nicht gelitten,
Sie nehmen Dich nicht in den Schutz,
Sie mögen stehen, liegen, sitzen
Im Negligee, im Galaputz.
Doch viele Lieb' will ich Dir wünschen,
Heut Abend aber mit Dir pünschen.«

»»Hett Recht, hett Recht,«« rep Hofrath Altmann, »»pünschen – dat willen wi! un
de Hofpoet Kägebein sall tauirst hoch lewen!«« – »Ja, Konrekter,« rep Rath
Fischer, »un Sei möten tauirst mit em anstöten.« – »»Will ick ok,«« säd de Herr
Konrekter un stödd mit den Dichter an, »»Sei sälen noch lang' lewen, äwer't
Dichten angewen!«« – »Hahaha!« rep de Hofrath, »nu fängt de ok an! Wider,
Konrekter, wider! Wi Brambörger warden uns doch nich von so'n Strelitzer in de
Dichtkunst vörbijagen laten?« – »»Sei sünd so'n ollen heimlichen Uphitzer,
Hofrath, un dat lihren Sei bi unsern Dörchläuchten sinen Hofkram, denn
dor . . . .«« un hadd hei hir wider red't, hadd hei wohrschinlich 'ne
Majestäts-Beleidigung seggt, hei würd äwer tau sinen groten Glücken tau rechter
Tid unnerbraken. De Dokter Hempel hadd nämlich wil den ganzen Diskurs ümmer
stiw in sin Glas 'rinner seihn, un wenn hei sach, dat dat vull was, denn hadd
hei't utdrunken, un wenn hei sach, dat dat leddig was, denn hadd hei't vull
schenkt, un so was hei denn nu allmählich in den Gesundheitstaustand kamen, wo
sine Natur dat Singen verlangte; hei kek also stiw in sin Glas herin, drunk't
in mäglichste Rauh un Besinnung ut, un stimmte mit einem fürchterlichen Baß an:

»Die Leineweber haben eine saubere Zunft . . . .« –

»»Nahwer,«« rep de Rath Fischer dortüschen, »»sünd Sei denn all wedder so wid,
sünd Sei all wedder bi de Linnenwewers ankamen?«« – »Korl,« rep Kunst den
Jungen tau, »bring' de anner Bowl herin, wi sünd bi de Linnenwewers,« un dorbi
swenkte hei den Stock von den Hofrath Altmann äwer sinen Kopp, denn hei hadd de
Gewohnheit, up sine Parpendikel-Gäng' ümmer en frischen Stock von sine Gäst
spaziren gahn tau laten. – Dokter Hempel let sick äwer dörch all dit Wesen in
sinen Gesang nich stüren, hei sung:

»Die Leineweber haben eine saubere Zunft,
        Harum, ditscharum –
Mittfasten halten sie Zusammenkunft,
        Harum, ditscharum –
        Aschegraue, dunkelblaue,
        Mir ein Viertel, Dir ein Viertel,
        Fein oder grob, Geld gibt's doch,
        Aschegraue, dunkelblaue – –«

Rums! Rums! föll nu de ganze Gesellschaft mit ehre Beinen as Chorus in.

»»Korl,«« rep Kunst den Jungen tau, »»lop nah mine Fru, sei sall uns en por
Päpernät un Appeln schicken.«« –

»Die Leineweber haben sich ein Haus gebaut,
        Harum, ditscharum –
Von Buttermilch und Sauerkraut,
        Harum, ditscharum –«

fing Dokter Hempel wider. – »»Ne, Dokter,«« föll hir de Rath Fischer in, »»nu
is't naug. Wenn wi den ganzen Lin'nwewer durcharbeiten willen, denn künn uns
morgen früh de Sünn in den Punschpott 'rinne schinen. – Will'n leiwerst mal
Rundgesang singen.«« – »Korl,« rep Kunst, »lop mal in mine Stuw un hal mi mal
dat grote Deckelglas tau den Rundgesang her.« – Kägebein kek wedder an den
Bähn, äwer wat unrauhig was hei all worden. – »»Gott in den hogen Himmel!««
flusterte de Konrekter den Dokter Hempel tau, »»nu dicht't hei all wedder.«« –

»Die Leineweber schlachten alle Jahr zwei Schwein'«

stimmte Dokter Hempel wedder an. – »»Ruhig!«« rep Hofrath Altmann, »»hir is
Kunsten sin grot Glas, nu geiht't los! –

»Rund-, Rund-, Rund-Gesang . . . .«

»Korl,« rep Kunst dormang, »hal minen Swager Konrekter minen Lehnstaul ut dat
Kontur, hei möt as Präses sin; un unner den einen korten Bein legg en Stück
Dackstein. – Wegen't Wackeln,« säd hei tau sinen Swager. – »»Na nu äwer ok!««
rep Hofrath Altmann, un alle föllen in:

»»Rund-, Rund-, Rund-Gesang und Rebensaft
Lieben wir ja alle;
Darum trinkt mit Mut und Kraft
Schäumende Pokale!
Bruder, Deine Schönste heißt?«« – –

Un alle Ogen wend'ten sick up Kägebeinen, de nu mit so'n nolens-volens-Ruck tau
Höchten fohrte, un ut den sin Gesicht Dichterfüer, sachtmäudige Leiw un
blauddöstige Ridderlichkeit herute strahlte, as wenn em ut dat ein Og' de Sünn,
ut dat anner de Man schinte, un up de Näs' dortüschen noch taum Äwerfluß
Pickfackeln anstickt wiren. Mit de ein Hand höll hei sick wegen de Säkerheit an
de Lehn von den Konrekter sinen Staul wiß, mit de anner deklamirte hei:

»Punsch und Bischof müßt Ihr nicht vergessen,
Alles nach der Etikett abmessen,
Auch aufs Wohlsein Eurer Schönen trinken,
Mit den Herzen freundlich ihr zuwinken;
Also trink ich hier auf der Zephire Namen
Und – und – und . . . .« –

»»Un wi annern alltausamen,«« föll de Konrekter in. – »Und aufs Wohlsein aller
Damen,« rep Kägebein, so dull hei kunn, un smet up den Konrekter en Blick, as
hadd hei em grad' dorbi bedrapen, dat hei em de schönsten Lurbeerbläder ut
sinen Kranz plückt hadd. – »»Up Zephire un Zemire drink ich nich,«« brummte de
Dokter Hempel in den deipsten Baß, »»dat sünd Hun'nnamen. – Min Swigermutter
hett einen, de heit Zemire, un min Nahwersch, Bäcker Schultsch, hett einen, de
heit Zephire. –

Die Leineweber machen eine zarte Musik . . . .«« –

Äwer hirmit kamm hei schön an. Kägebein hadd de rechte Hand von den Konrekter
sine Lehn loslaten, de em Säkerheit gaww, hadd den Pokal tau faten kregen un
wull eben in vullen Swung up Zephire drinken, as em de snöden Würd' von den
Dokter unner de Näs' hollen würden. Dat was grad', as wenn em midden in'n Vers
en Snurrer in de Dör kamm, as wenn em un sine Zephire in den schönsten Manschin
en Glas koll Water äwer den Kopp gaten un em in de vulle Utäuwung von
Ridderlichkeit in den Arm follen würd. – Na, wenn Einen so in den vullsten
Swung in den Arm follen ward, un hei hett denn en vull Glas in de Hand, denn
schülpert dat äwer, un so denn ok hir; all Zephiren ehren Punsch un de ganze
Gesundheit satt up einen Mal up den Hofrath Altmannen sine sanftene
Tressen-West, de den Deuwel nah Zephiren fragte. – »Prrrr!« prust'te de Herr
Hofrath, denn sin Gesicht hadd dorbi ok en lütten Kuß von Zephiren afkregen,
»plagt Sei de Deuwel?« – »»Korl, hal en Wischdauk!«« rep de Rathskellermeister,
»»un dauh den Herrn Hofrath Rendlichkeit an!«« – Kägebein stunn 'ne Tid lang
ganz verdutzt un verstummt dor; dörch sin Verfiren kamm hei würklich en beten
tau Besinnung, un hei säd ganz vernünftig: »»Herr Hofrath, Herr Hofrath, ick
kunn dor nich vör. Dat de Dokter Hempel Zephire för en Hun'nnamen estimiren
ded, is mi in't Ellbagengelenk schaten;« äwer as hei nu Korlen dorwischen seihn
ded, brok de Dichtkunst wedder bi em dorch, un hei deklamirte:

»Das ist 'ne stimme üble Weise;
Doch sieh! der Sklave eilt ans Bad
Und trocknet knieend sanft und leise
Vom Punsch den Herrn Hofrat ab.«

Un dorbi wend'te hei sick nu an den Dokter Hempel, de upstahn was un bi dat
Finster in de Eck stunn, un rep mit forsche Stimm, indem dat hei up Korlen sin
Stück Arbeit wis'te:

»Und hab ich dieses mir betrachtet,
Dein Reden ist nicht echter Weis',
Du hast Zephiren mir verachtet,
Dafür geziemt Dich Besenreis.« –

Taum Glücken hürte Dokter Hempel nicks von de Utsichten, de em de Dichter
makte; sei hadden em ümmer sinen Leiwlingsgesang afsneden, un de Lin'nwewer
hadd sick bi em verset't, hei nützte also de Tid, üm em los tau warden, hei
sung also mit forschen Baß den Lin'nwewer in de Eck herinne. – »»Ad locus!««
rep Kunst, »»sub praeclusione, dat heit, wer sick nich dal set't, giwwt 'ne
Bowl Punsch.«« – »So setten S' sick doch dal!« rep de Konrekter un treckte den
Dichter an de Rockslippen up sinen Staul, »Sei begeiten mi wohrhaftig ok noch.«
– Äwer dese babylonische Sprakverbisterung sull noch nich uphüren, denn wenn ok
de Punsch den Fehler an sick hett, dat hei de meisten vernünftigen Lüd' en
beten dreihköppig makt, so hett hei doch ok dat Gaude an sick, dat hei weck
Lüd, de för gewöhnlich nich mit all tau vel Verstand plagt sünd, mit einem Mal
hellisch verstännig makt. Tau dese Ort hürte de Rath Fischer. Hei stunn also up
un höll 'ne Red', as de Konrekter nahsten säd: de verstännigste, de hei äwerall
seindag' holten hadd. Hei fung dormit an tau versäkern, dat hei för sine
Perßohn ganz nüchtern wir – dorgegen hadd Keiner wat intauwennen, blot de
Konrekter brummte so vör sick hen: »is hei ümmer« – dorup säd hei un kek dorbi
Kägebeinen an: Einer ut de Gesellschaft wir stark andrunken, müßt hei äwer ok,
denn wo süllen süs sine schönen Gedanken herkamen – hir wull Kägebein
protestiren un 'ne Gegenred' hollen, de Konrekter törnte em äwer in so wid, dat
hei blot mit en korten Vers tau Rum kamm:

»Nun, so laßt's Euch wohl bekommen,
Eßt und trinkt mit froher Lust!
Lebt in segensvollen Wonnen,
Immer blühe Eure Brust!« –

»»Sihr schön!«« säd de Konrekter und wend'te sick an den Rath Fischer: »»so, nu
man wider!«« – Rath Fischer snow sick hir de Näs' ut, üm wedder in en
verstännigen Ton tau kamen un säd: »Hofrath Altmann künn ganz ruhig sin, sovel,
as hei wüßte, gew de Punsch keine Placken. – »Känen S' denn nich seihn?« frog
de Hofrath dortüschen. – Na, un wenn de Punsch ok placken ded, säd de Redner
wider, so schad'te em dat ok nich, denn dese West hadd de Hofrath von
Dörchläuchting taum Present kregen, un Dörchläuchting hadd noch gar tau vele
Sanft-Westen. Sei wiren hir äwrigens tausamen kamen, üm sick in Rauh un Freden
tau verlustiren, un wenn Dokter Hempel dat ok mit den Lin'nwewer en beten
äwerdriwen ded, so hadd dat sinen gauden Grund dorin, dat Dokter Hempeln sin
Grotvader, as hei man hürt hadd, en Lin'nwewer west wir, un hei müßte den
Dokter Hempel dat hoch anreken, dat hei sinen ollen Grotvader so tau Ihren
bröchte. – Dat wir en dummen Snack, rep de Dokter dortüschen, sin Grotvader wir
kein Lin'nwewer west, sin Grotvader hadd 'ne Staatsanstellung hatt, hei wir
Durschriwer in Woldegk west, grad' tau de Tid, as Rath Fischern sin Grotvader
dor Polizeideiner west wir. – »Min Grotvader . . . .« fung Hofrath Altmann an,
– »»was en Breiwdräger bi de Post,«« rep Kunst dormang; »»Korl! – Ne, lat man!
ick heww nicks; wull blot man seihn, wat Du up den Posten wirst.«« – »Min
Grotvader . . . .« fung nu ok Kägebein an, – »»was en Tüffelmaker,«« bröllte de
Konrekter dormang. »»Pfui! Schämt Jug wat! Dorin wat tau säuken, dat – ein
Grotvader vörnehmer west is as de anner. Wi süllen alltausamen Gott danken, dat
uns' Ollen ihrliche, brave Lüd' west sünd, de uns so wid bröcht hewwen, dat wi
dat worden sünd, wat wi nu sünd.«« – »Hest Recht, Swager!« rep Kunst, »denn min
Grotvader . . . .« – »»Dorvon hewwen wi nu naug! Nu also:

Rund-, Rund-, Rund-Gesang
Und Rebensaft . . . .««

»Korl! schenk de Gläser vull!« rep Kunst, gung in de Eck un halte sick en nigen
Stock, stellte sick hen un slog äwer den Kopp von de Gesellschaft den Takt tau
dat Lid. – »Bruder, Deine Schöne heißt?« frog Kägebein den Konrekter. – »»Ick
heww kein,«« was de korte Antwurt von den ollen Herrn. – »'Rut dormit! 'Rut
dormit! Hei möt ein hewwen!« repen sin Zechkameraden; äwer Kägebein wüßte Rath,
hei stimmte an: »»Nihila, die soll leben! Nihila, die soll leben!«« – Kunst was
wil sin Lewenstid eigentlich up en Krückstock anlihrt, in desen Ogenblick hadd
hei einen Stock mit en Knop in de Hand, un de flog em nu bi sin forsches
Taktslagen weg, flog den Hofrath Altmann un den Dokter Hempel ehre irdenen
Pipen intwei un fohrte up den Konrekter los. – »Korl!« rep Kunst, »frische
Pipen för de beiden Herrn!« – »»Swager,«« rep de Konrekter, »»wo kannst Du
minen Stock so schändlich hensmiten, de golden Knop kriggt jo Bulen.«« – »Dat
is Din Stock?« dormit ret de Rathskellermeister em den Stock ut de Hän'n, »dat
is jo minen Swigervader sinen Stock.« – »»Ja, un minen Swigervader sinen Stock
is dat ok.«« – »Min Swigervader hett mi den Stock up den Dodenbedd vermakt.« –
»»Un mi ok,«« rep de Konrekter un ret em den Stock ut de Hand 'rute, »»un,
Swager, mark Di dat: beatus possessor.«« – ›› Beati possidentes,« säd Rath
Fischer vör sick hen. – »»Un desen Stock . . . .«« rep de Rathskellermeister. –
»Un desen Stock,« rep de Konrekter, »hett mi uns' Swigervader up sinen
Dodenbedd vermakt, hei säd dorbi: en Mann as ick in Amt un Würden müßt en
Ruhrstock mit en golden Knop hewwen« – »»Korl!«« rep de Rathskellermeister,
»»rit em den Stock weg! äwer betahlen möt hei irst. – Wat Vadder, wat Fründ!
wer nich betahlt, bliw mi von den Wagen!«« – »Betahlt heww ick,« rep de
Konrekter un knöpte sick de Hosentaschen tau, sprung up, smet sick sine
Schanilg' äwer un gung in den mäglichsten Glanz ut de Dör. – »»Sei hewwen
Recht,«« rep de Rath Fischer un lep achter em her. – »Bravo!« rep de Hofrath
Altmann un folgte, »wenn de Rathskellermeister mit en Ruhrstock un en golden
Knop herümmer gahn wull, dat wir jo grad', as wenn en Swinskopp mit 'ne Zitron
in'n Mul up den Disch stellt würd. « – As de Konrekter unner den Swibbagen von
dat Rathhus kamm, wo Kunst tau de Fier von desen Abend 'ne Stalllücht mit 'ne
Thranlamp 'rinne hängt hadd, fohrte en Windstot up em los; hei acht'te äwer
nich dorup, mit de ein Hand höll hei sine Schanilg' wiß, de nich tauknöpt was
un as en terreten Segel achter em her weihte, in de anner höll hei sinen Stock
vör sick hen un rep: »minen Stock!« – »»Wo? – Sei seihn jo ut as de fleigen
Merkur up de holländschen Tobackspacketen,«« säd de Hofrath. – »Mit en
caduceus.« lachte de Rath Fischer. – »»Minen Stock!«« rep de Konrekter un
acht'te nich up de Witzen, bögte in sine Strat 'rinner, gung in sin Hus un rep
up de Del: »»Minen Stock!«« – »Mein Gott,« rep Dürten, as sei em entgegen gung,
»wat is los? – Mein Gott, wat fehlt Sei? Kamen S' irst in de Stuw herin.« –
»»Un Kunst will mi minen Stock nemen!«« – »Wat? Kunst will Sei Ehren Stock
nemen?« – »»Kunst will mi minen Stock nemen!«« – »Wo? Kunst is jo woll ganz
ungesund in sinen Kopp? – Kamen S', Herr Konrekter, Sei hewwen sick argert,
drinken S' en Glas Water un gahn S' tau Bedd. – Morgen is 't beter.« –
»»Kunst . . . . – Holt! – Anna Maria Dorothea Holzen, älteste Tochter des
Böttchermeister Holz hieselbst, ick glöw, Du büst en grundihrlich Mäten, Di gew
ick desen minen Stock en Verwohrsam. Du steihst mi dorför in!«« – »Gewen S'
her, Herr Konrekter; ick slut em in min Lad', un Gott gnad' den, de . . . .« –
»»Kunst kann en Äwerfall maken, wenn ick in de Schaul bün.«« – »Je, ick will em
bi Äwerfallen!« rep Dürten un makte mit den Stock so'n por Manöwers in de Luft.
– »Äwer nu gahn S' tau Bedd.« – »»Rath Fischer seggt ok: Beati possidentes,
seggt hei.«« – »Ick verstah't nich,« säd Dürten, »äwer't möt recht wat Dämlichs
sin, wenn't Rath Fischer seggt hett, denn sörre dat hei minen ollen Vader den
Goren verköfft hett . . . .« – »»Rath Fischer? – Dokter Hempel? Dokter Hempel
is en Lin'nwewer. – ›Die Leineweber haben eine saubere Zunft‹,«« sung hei un
halte sick sine Vigelin von den Nagel un wull nu in de heilige Nacht von den
24sten up den 25sten Dezember den Lin'nwewer upspelen; äwer Dürten Holzen was
fixer, sei ret em den Fidelbagen ut de Hand: »Na, dit wir 'ne Anstalt! – Ick
smer Sei, der Deuwel hal! den Fidelbagen mit en Talglicht in. – Wo? – Sei sälen
morgen as Kanter in de Kirch singen un wullen hir in de Nacht den Lin'nwewer
anstimmen? – Wat säden de Lüd'? Wat säden de Nahwers? – Wat würd de oll Gel
gradäwer woll seggen? – Ne, Sei gahn tau Bedd, un den Fidelbagen un den Stock
nem ick mit, un wenn Sei tau Bedd gahn sünd, denn kam ick wedder un mak dat
Licht ut, dat kein Schaden geschüht;« dormit gung sei, un hei gung tau Bedd. –
Nah en beten, as sei em vernemlich un utdrücklich snorken hürte, gung sei
'rinner, halte dat Licht un säd vör sick hen: »Hüt is't woll en beten scharp
hergahn, denn so is hei süs gor nich; äwer hei is dat nich gewennt un kann
nicks verdragen, un denn hett hei sick äwer Kunsten argert. – Na, dat schad't
em nich, dat is em gaud; hei lihrt doch en Unnerscheid kennen. – Morgen hett
hei Koppweihdag' un bliwwt tau Hus, un dat is ok gaud; ick kann denn mit
Stining un Halsbandten tau Is' gahn un en beten Obacht gewen, denn't is nich
gaud, wenn en por junge Lüd' so allein tausamen sünd.« –

Nah en beten was Allens düster in den Konrekter sinen Hus'; wenn äwer Einer
hadd in den Düstern seihn kunnt un hadd in Dürten Holzen ehr Slapkamer 'rinne
seihn, denn hadd hei gewohr worden, dat sei sachten inslapen was, de Hän'n in
enanner folgt. – Blot unschüllige Kinnerhän'n un flitige Arbeitshän'n, de rein
sünd von unrecht Gaud un unrecht Dauhn, dragen dat Abendgebett in den stillen,
seligen Drom heräwer. –

Kapittel 5.

Dürten ward ehr Wihnachtspresent bekiken un utmeten. – De gele Perßohn mit en
gelen Kauken. – Wo stolz Dürten up Kirschii cornucopiae un den Homer is. –
Kunst makt en Äwerfall un verswört sick mit de gele Perßohn. – De Herr
Konrekter finnt en witten Bagen Poppir un hett Koppweihdag' von wegen gistern
Abend. – Dürten un Stining gahn tau Is' un Halsband äuwt Sleden-Recht ut. –
Kunst makt Dürten scheußliche Andräg' mit en Glas Punsch. – Dürten höllt äwer
Stining Gerichtsdag, un Kunst gratulirt sinen Swager tau de gele Perßohn.

Den annern Morgen satt de Herr Konrekter as Kanter in de Kirch un spelte de
Ördel un sung nah Kräften, wat dat Tüg hollen wull un sine Koppweihdag'
verstatten deden; Dürten Holzen stunn wildeß up de Del un hadd ehr
Wihnachtspresent an den Nagel hängt, so dat sick dat up dat Schönste
presentiren ded. De Sünn schinte hell dörch dat Delenfinster, un en schönen,
witten Wihnachts- un Winter-Dag lücht'te äwer de Vödderstadt Nigen-Bramborg un
so wider. Dat grusige Weder von gistern Abend hadd sick leggt, un de jungen
Lüd' in de Stadt halten de Schritschauh un de Slädens 'rute un säden: »Hut
ward't 'ne Lust up den Is'; denn de Wind hett den Snei von de Bahn fegt.« –

Dürten Holzen hadd en Hasselstock in de Hand un 'ne Böst, sei rögte sick äwer
nich dormit tau de Arbeit, sei dreihte ehren taukünftigen Schatz nah rechtsch
un nah linksch, nah hinnen un nah vör un let den Sanftmanschester in de Sünn
spelen. »Noch güng dat,« säd sei nahdenklich för sick hen, »äwer bet Pingsten!
Wat schurrt hei nich in de lange Tid up de ollen Schaulbänken af! – Ja, wenn
hei ruhig un still sitten ded, un läd sick en Küssen up den Kantheder; äwer dat
deiht hei jo nich. – Na, mit dat Küssen will ick dat doch noch mal versäuken.«
– Sei gung in ehr Stuw un kamm mit en Spenster-Munster wedder 'rute, paßte dat
Rüggbladd von dat Munster hir un dor an de Hos', äwer't wull so 'räwer un
anners 'räwer nich stimmen. – »Na,« säd sei, »wo dor en Spenster 'rute sall,
dat mag hei sülwst am besten weiten; dor möt Stining d'ran helpen.« – As sei so
in ehre deipen Gedanken was, gung de Dör up – Dürten let de Böst fallen un hadd
binah üm Hülp schri't, denn ehr was tau Maud, as wir 'ne ganze Röwerban'n nah
den Herrn Konrekter sine Del 'rinbraken, un sei süll nu knewelt warden – de
Nachborin von gradäwer stunn vör ehr in den gelen Äwerrock un mit en
saffrangelen Kauken up en Teller. – De Schreck von Dürten was irst grot; äwer
so'ne dägte Perßohnen, as sei ein was, verwinnen dat bald, un denn schämen sei
sick un argern sick äwer sick sülwst un geraden in 'ne gerechte Zornigkeit. –
»Bon jour. mademoiselle,« säd de Nachborin un makte en sihr zirlichen Knicks. –
Bi Dürten Holzen blösen sick de Näs'löcker so'n beten up, sei zupfte so'n beten
mit den Kopp taurügg un stek de Hän'n hellschen resolwirt unner de
Latzenschört, so dat de Hasselstock, den sei in de Hand behoben hadd, ehr as en
Degen an de Sid dal hung: »»Wenn Sei mit Ehr Mamsell mi meinen,«« säd sei sihr
kolt, äwer dorbi sihr spitzig, »»denn möt ick Sei man seggen, dat ick von so'n
Stand un Würden keinen Gebruk maken kann, denn ick bün blot den Herrn Konrekter
sin Wirtschafterin.«« – »Pardon, ma chère, weit entfernt, die stille
Zufriedenheit eines so ämabeln Haushalts zu stören, wie er sich unter den
Fittichen der zurückgezognen Gelehrsamkeit ausgebildet hat, komme ich en
qualité einer dienstwilligen Nachbarin, ein bescheidenes Scherflein zur
fröhlichen Begehung des heutigen Festtags dem Herrn Konrektor und Ihnen zu
Füßen zu legen. – Chose-là ist von der boulangère, madame Schulz, die mir
zugleich verraten hat, daß Sie nicht zum Feste gebacken haben.« – So, Dürten
Holzen, wat nu? Zornig kannst Du minentwegen ümmer bliwen, äwer groww darfst Du
doch nich warden, denn wenn Einen mit so'ne feine Redensorten un mit en
saffrangelen Kauken unner de Ogen gahn ward, möt hei doch ok wisen, dat hei
Lewensort hett. Zornig kannst Du äwer bliwen, Dürten! – Un dat blew sei ok. –
»»Wat!«« rep sei, »»Schultsch, Bäcker Schultsch? De bringt uns in den Mund von
frömde Lüd', wil dat wi nich backt hewwen? – Wi hadden ebenso gaud backen
künnt, as anner Lüd', wi wullen äwer nich backen; un dor monkirt sick Schultsch
äwer?«« – Dat hadd sei grad' nich dahn, monkirt hadd sei sick nich, säd Mamsell
Soltmann, un makte wedder de feinsten Redensorten un höll Dürten ümmer den
Teller hen, so dat Dürten nich anners kunn, as wedder höflich sin, un wenn de
Mamsell ok teihn gele Äwerröck anhatt hadd, ümmer einen äwer den annern. – Up
de Del kunn sei unmäglich ehren Gast affarigen, in ehr Stuw was noch nich
inbött, denn sei was hellschen sporsam mit Holt, sei let also ehren Stockdegen
fallen, treckte de Hän'n ut de Latzenschört, namm den Teller in de ein Hand un
makte mit de anner den Herrn Konrekter sin Stuwendör up un nödigte de
französche Perßohn herinner. – Noch was sei ümmer zornig, äwer mit einem Mal
schot so'n Strahl von hellen Stolz ehr dörch dat Hart, as sei gewohr würd, dat
dat utländsche Frugensminsch ordentlich mit Zagen äwer den Süll von den Herrn
Konrekter sine Studirstuw tred. – Un't was ok würklich so. – De arme, gele
Perßohn hadd sick dat ganz licht dacht, den Herrn Konrekter taum Fest en lütten
Kauken tau schenken; äwer as sei nu herin tred in dese allerheiligste
Studirstuw, dunn würd ehr so tau Maud', as so'n jungen Studenten, wenn hei as
Voß taum irsten Mal in den Hürsaal von so'n Baas von Professer 'rinne kümmt, wo
Einen de Gelihrsamkeit so as mit Fülllepeln ingaten un as mit Schüppen ut de
Dör 'rute schüppt ward, un de Luft von de grote Mass' und dat lange Aflagern
von de Gelihrsamkeit en ordentlich muchlichen Geruch annamen hett. – Dürten
stellte den Teller up den Disch, schow den Herrn Konrekter sinen Lehnstaul bi
Sid, stellte en annern Staul hen, de gaud naug för den Besäuk was, un säd:
»»Setten S' sick. – Hei is nich tau Hus, hei is in de Kirch.«« – Äwer de Gast
stunn ganz verdutzt vör den Herrn Konrekter sin Bäuker-Regal un kek sick so'n
Stückener föftig olle swinsledderne Trösters von de Rüggsid an: »und das hat er
alles durchgelesen?« rep de Mamsell. – Un wedder schot en groten Strahl von
Stolz dörch Dürten ehren Harten, för ehr was de Luft nich muchlich, sei was
doran gewennt. – »»Dörchlesen?«« frog sei un lachte, as wenn wi äwer'n Kind
lachen, »»Dörchlesen? – Ne! – Dörchstudiren, seggen Sei! – Seihn Sei hir,««
dormit halte sei en ollen Smöker 'rute, »»dit's Kirschii Kirschii Cornu copiae,
ein in jener Zeit vielgebrauchtes lateinisches Wörterbuch. , de liggt för
gewöhnlich hir, den bruken wi ümmer, wenn wi weck von de jungen Lüd' in de
Provat hewwen. Des' söß, de gahn ümmer ümschichtig mit em in de Schaul, dor
lihrt hei ehr denn ut. Weck kamen bet desen, ick denk mi, dat ward woll so as
bi uns de Katekismus sin, weck kamen äwer ok hir 'rinne,«« dormit halte sei en
hellsch afgegrepenes Exemplar von den Homer herut, »»dit ward denn nu so as
uns' Bibel sin, denn de Herr Konrekter lest dor alle Abend in, männigmal sacht,
männigmal äwer ok lud, un denn hürt sick dat so schön an, as wenn in de Kirch
sungen ward. Verstahn kann natürlich keiner wat; 't is grad', as wenn Einer in
de Judenschaul sitt. – Un kiken S' man blot, wo dat hir binnen in utsüht,««
dormit höll sei de Mamsell de grichschen Baukstawen vör de Näs'. –

Eben wull nu de los wunnerwarken, as de Husdör klingelte, un de
Rathskellermeister Kunst in de Stuw herinne kamm: »Morgen! – Min Swager
Konrekter noch nich ut de Kirch?« – »»Ditmal noch nich,«« säd Dürten, un de
ganze Zornigkeit kamm wedder äwer ehr, denn sei würd noch bilöpig gewohr, dat
Kunst mit sine Ogen alle Ecken dörchfuscherte, wat sei blot up den Ruhrstock
mit den gollen Knop utdüden kunn. – »Ah so!« säd hei un nörrickte en por Mal,
dat sin Stimm en beten glatter würd, makte de Mamsell 'ne verdreitliche Ort von
Diner tau, kek sei sick so'n beten spansch von de Sid an un säd tauletzt mit
so'n heimlich Grifflachen: »Also ok en beten hir? Na, ick gratulir ok velmal.«
– »»Pourquoi?«« – frog sei un wir binah rod worden. – »Worüm? – Dorüm! oder,
will ick seggen, tau dat heilige Wihnachtsfest. Sei känen sick't ok all glik up
Nijohr anreken, denn tau Nijohr heww ick so vel Nijohrswünsch uttaustellen, dat
ick Sei dorbi vergeten künn;« und dorbi hakte hei sine Dumen in de Ärmellöcker
von de West un fung an, up un dal tau gahn. – »Dürten, wennihr kümmt hei?« –
»»Wenn de Kirch ut is.«« – »Hm! Hm! – Korl! – Je, so. – Will woll noch annere
Gäng' in de Stadt afmaken, denn ick seih sinen Stock jo nich.« – »»Sund Sei üm
en Stock benödigt, denn will ick Sei ut de Nod helpen, «« säd Dürten un gung
mit so'n Glanz ut de Dör 'rute, as hadd sei so vele Spazirstöck in ehren
Vörrat, dat sei alle Fulenzers von Nigen-Bramborg dormit utrüsten kunn. –
»»Hir!«« säd sei un höll den Rathskellermeister den Stock vör de Ogen, mit den
sei eben ehre Sanftmanschesternen bearbeit't hadd. – »Hm! Hm! – Sei willen mi
schawernacken. – Na, 't is gaud, willen't uns marken, willen't up den ollen
Schalm ansniden.« – »»Ich will mich Ihnen bestens empfehlen,«« säd de
Nachborin, de nahgradens marken ded, dat hir wat in de Luft späuken ded:
»»Adieu!«« – »Täuwen S', täuwen S'!« säd de Rathskellermeister, »ick heww noch
en beten mit Sei tau reden, ick kam mit Sei. –Sei besäuken minen Swager woll
öfters – na, 't schad't em nich! – Na, Dürten, ick hadd denn hir woll nicks
wider tau säuken« – »»Dat dücht mi ok,«« platzte Dürten achter her, as de
Beiden ut de Dör 'rute gungen. – »»Wohrhaftig!«« rep sei un set'te de Arm in de
Siden un kek ehr äwer de Strat nah, »»hei geiht mit ehr nah ehren Hus'. – Dit
is en richtiges Kumplott gegen den Herrn Konrekter, dor lat ick mi dod up
slagen. – Hei will den Stock, un wat sei will . . . .««, dorbi schudderte ehr
dat ordentlich dörch de Knaken.

De Herr Konrekter hadd tau En'n von de Kirch up sine Ördel en por Sebastian
Bachsche Fugen spelt, worin äwer ganz düdlich sine Koppweihdag' tau hüren
wiren, hadd tauletzt slaten mit: ›unsern Eingang segne Gott, unsern Ausgang
gleichermaßen‹, un kamm nu tau Hus un sach up sinen Delendisch en grotes Stück
wittes Poppir liggen, wat Dürten ehr Munster tau dat Rüggblad was: »Hm,« säd
hei, »'t is doch tau dull, wo mit dat leiwe Poppir ümgahn ward!« läd dat Poppir
tausamen un stek dat in de Tasch. Hei wull Dürten schellen, kamm äwer von sin
Vörnemen af, denn as hei in de Stuw kamm, sach hei de Bescherung von de Mamsell
Soltmann up den Disch stahn. – »Wat is dit?« frog hei. – »»Oh, 't is von ehr,««
säd Dürten, wis'te nah gradäwer un sach so einerlei ut, as hadd de Herr
Konrekter sick all sid Johren bi de gele Perßohn in de Kost gewen. »»Kunst is
ok hir west.«« – »Wegen den Stock?« frog de Konrekter hastig. – »»Na, worüm
denn süs? Ick heww em äwer schön utlücht't.«« – »Dat is recht,« säd de
Konrekter, säd äwer wider gor nicks un smet sick in sinen Lehnstaul. – »»Nu
sitt hei mit ehr gradäwer tausam,«« säd Dürten un kek ehren Brodherrn mit so'n
mitleidigen Blick an, as wull sei seggen: »»unglückselige Minsch, Du wandelst
blind an den Afgrund. Worüm fröggst Du mi nich? Ick würd Di woll Antwurt
gewen.«« – Äwer hei frog nich, dunn frog sei: »»Herr Konrekter, gahn Sei hüt
Nahmiddag ut? Nah de Kirch mein ick?«« – »Ne! – Worüm?« – »»Je denn wull ick
woll en beten mit Stine-Swesting un Halsbandten tau Is' gahn.«« – »Kannst Du
dauhn,« säd hei, fot sick an den Kopp, »nu lat mi, ick will vör Middageten noch
en beten slapen.« – »»As en unmünnig Kind!«« säd Dürten, as sei ut de Dör gung,
»»hei ahnt sick nicks.««.

An den Nahmiddag nah de Kirch was up den Is' en lustig Lewen, de Stormwind hadd
den Snei von gistern Abend äwer dat blanke Is wegjagt un hadd grote Schanzen an
de Burd von den groten, schönen See (de Tollens') tausamen weiht; de Sünn slek
sick dicht äwer de Bäuken von dat Brodasche Holt un Dörchläuchten sin niges
Lusthus, wat hei Belvedere, de Nigen-Brambörger un Rand äwer Bellmandür
näumten, un de See speigelte ehre letzten Strahlen taurügg, as wir't en
Stahlspeigel. Un up dat blitzblanke Is, dor swewte und wewte dat von lustige
junge Mannslüd' up Schritschauh un von junge Frugenslüd', de dat Schlitschen un
Glandern versöchten un upjuchten un upkrischten, wenn sei binah follen wiren.
Un dortüschen schöwen sick de Staulsledens, un de jungen Lüd' schöwen, un de
jungen Mätens leten sick schuwen, un de Sleuers un de Feddern weihten in de
Luft, un de Backen gläuhten hell up in prächtige Winterlust, un de Backen von
de jungen Lüd' un de jungen Mätens wiren dicht an enanner un de Lippen ok, un
as en Wind wiren sei ut Sicht von nigliche Taukikers, un wat denn passirte?
 . . . . Na, 't was äwer 'ne ihrliche Sak, 't was 'ne Gerechtigkeit, 't was de
Sleden-Gerechtigkeit. – Oh, Winterlust, helle Winterlust, de den Minschen
dörchgläuhen lett vör Kraft un Behagen trotz Winterküll un Wihnachtsfrost un em
hart smäd't tau Isen un Stahl, di kennt blot de in dine vulle Herrlichkeit, de
in den Nurden buren un tagen un in Nurd- un Ostseewater döfft is!

Un up den Is' was 'ne Baud upslagen, in de handtirte mit en Punschpott den
Rathskellermeister sin Korl herümmer, denn för em sülwen was dat nich paßlich,
hei smet blot männigmal en Og' up sin Geschäft un rep denn af un an mal: »Korl!
« un denn rep Allens ok: »Korl!« un höll de leddigen Gläser hen. – Un mang
desen ganzen Trubel schot as en Blitz hen un wedder en jungen Kirl dörch, breit
in de Schullern un rank in de Hüften, smidig as en Ruhrhalm, wenn hei in den
Wind weiht, un alle Lüd' keken up em, wenn hei sick so up den einen Bein weigte
un en Zirkel schrew un 'ne Acht, un Jochen Tiemann säd tau Krischan Biemann:
»Paß up, Krischan, dat kann 'ck ok!« un – swabb! lagg hei dor up sine vir
Baukstawen un reckte de Beinen in de Luft; un de junge Kirl sus'te an em vörbi
an dat Äuwer 'ranner un rep: »Na, endlich is nich ewig! Endlich sünd Ji doch
dor. – So, Stining, so, Dürten, nu kamt; irst möt Ji en Glas Punsch drinken.« –
»»Herre Gott doch, Halsband . . .«« säd Dürten; hei was äwer all vörup: »Korl!
Drei Gläs' Punsch, Korl!« – Un de beiden Frugenslüd' kemen mit korte Tritten un
denn un wenn en beten Schlitschen nah, un as sei an de Baud kemen, reckte ehr
Halsband jede en Glas heiten Punsch hen, un as Dürten den irsten Sluck ded, kek
sei sick üm, wat de Lüd' woll dortau säden, dat sei sick hir in 'ne Zech gew,
un as sei den tweiten ded, dacht sei, wat de Herr Konrekter woll dortau säd,
wenn hei dit seihn würd, un as sei dat Glas utdrunken hadd, was ehr tau Sinn,
as wir sei in den besten Tog, ehren ollen Vader sin beten Habseligkeiten
vullends tau vertehren, un ehr würd ordentlich swart vör de Ogen, un de Sünn
gung nah ehre Meinung ganz verkihrt, sei müßt anners 'rümmer gahn. – Un grad'
in desen Ogenblick kamm en jungen Herr mit 'ne junge Dam up den Sleden
antaufuhrwarken, un as de junge Dam utstigen wull, bed sick de junge Herr sin
Sleden-Recht ut un küßte sei grad' up den Mund. – Halsband höll ok all mit
sinen Sleden parat: »So, Stining, nu . . . .« – »»Holt!«« rep Dürten un wis'te
up de Dam, »»dit sall woll just so gahn? Min Stine-Swesting sall sick hir nich
up apenboren See von Sei küssen laten, denn will ick leiwerst . . . .«« un
dormit set'te sei sick preißlich in den Sleden. – Wat süll nu de arme Kirl
dauhn? Hei müßt nu – de Kukuk hal! – Dürten spaziren führen, un Stining
tüffelte mit Trippeln un Schlitschen achter her. – Dürten hadd dat schöne
Gefäuhl, sei hadd 'ne gaude, gerechte Sak dahn, de annern Beiden äwer was tau
Sinn, as wir ehr wat in de Supp 'rinne regent. – De Sünn was in'n Unnergahn,
dunn makte Halsband 'ne Swenkung tau den Rüggweg un liwerte Dürten bi Stining
wedder af. – »So,« säd Dürten, »de Sünn geiht unner, nu künnen wi ok woll nah
Hus gahn.« – »»Ne,«« säd Halsband, »»so is de Sak nich meint. Irst min
Sleden-Recht!«« – Dorbi kreg hei Dürten bi den Kopp un küßte sei herzhaft af:
»»un nu,«« säd hei, »»wat de ein Swester recht is, möt de anner ok recht sin.
Stining, nu settst Du Di 'rin.«« – »'T ward tau späd,« rep Dürten. –
»»Dürten,«« säd Stining un kek ehr Swester so biddwis' in de Ogen, »»hei is jo
eigens von Nigen-Strelitz hir herkamen, dat hei mi up den Sleden führen will.««
– Halsband hadd sei äwer all tau faten, set'te sei up den Sleden, un weg gung't
äwer den blitzenblanken Speigel. »Äwer dat Sleden-Recht, dat verfluchte Küssen!
« rep Dürten achter her. – De Beiden hewwen't nich hürt, blot en por
Schausterjung's hürten't un segen Dürten an dat Äuwer 'ranner kräpeln.

Un furt gung de Fohrt äwer dat Is, wo jog dat! wo flog dat! Hir an 'ne Eck Ruhr
vörbi, dor an 'ne Eck Holt! Stining höll sick an de Lehn von den Sleden wiß,
ehr was binah swindlich, un wenn heit't nich west wir, Halsband, sei hadd nah
Hülp schrigt. Un ümmer einsamer würd ehr Weg, ümmer stiller, ümmer fierlicher
würd dat üm ehr herum; de leiwe Sünn was gahn un hadd ehren letzten Gruß mit
rosenrode Schriwwt för de Ird an den gragen Hewen schrewen, un up de anner Sid
nah den Morgen tau gung äwer dat Nemerow'sche Holt de Man up, grot un rod, as
wir't en köppern Ketelbodden. –

Männigein ward dat lesen un kennt dat gor nich, wo schön dat is, wenn de Man
sick up dat Is un in de Schritschauh speigelt; äwer Korl Nahmaker in Güstrow
weit't un min Vetter August in Tessin, un de beiden weiten ok, wat dat för
Kunst kosten ded, uns denn nah Hus tau krigen. – Ach, denn würd de Lust jo irst
recht! –

Un ok hir würd de Lust irst recht, äwer sei blew ok gerecht un was unschuldig
as bi uns Jung's in unsere Jugendtiden. – Wid hinnen in de Seebucht, wo de
groten Bäuken stahn, stemmte Wilhelm Halsband de Schritschauh in dat Is un
bückte sick dal un küßte sin Stining up de weike Back. – 'T was kein
Sleden-Recht, 't was en anner Recht, en Recht, wat ein Minschenhart an dat
anner hett. –»Oh, Wilhelm,« bed Stining. – »»Stining, ick heww Di hirher führt,
ick möt Di wat seggen. – Mi will't dat Hart afdrücken. – Ick möt von desen
verfluchten Löper-Posten los. – Mit Gäuden lett Dörchläuchten mi nich gahn, ick
möt en dull Stück upführen, dat hei mi wegjagt.«« – »Üm Gottes Willen, Wilhelm!
« rep Stining un stunn ut den Sleden up un fot em üm. – »»Stining, Stining! Dat
ward nich anners, dat geiht nich anners! – Süh, Du büst so flitig un so tru,««
un hei drückte sei an sick un küßte sei, »»un ick will arbeiten von Morgen bet
in de Nacht. Wenn wi äwer länger täuwen, denn warden wi olt un kolt bi unsere
beste, tru'ste, heitste Leiw. Un wat weit so'n Mann as Dörchläuchten dorvon; de
taxirt mi blot nah min Beinen, nich nah min Hart.«« – »Ach, Wilhelm, Wilhelm,«
säd sei und läd em de Hand up den Arm, »mak nicks, wat uns noch unglücklicher
maken kann;« äwer mit enmal kamm in dese stille, weike Seel so'n gewaltigen
Trotz; sei tred en Schritt taurügg un rep: »Äwer wenn hei Di nich anners
taxiren will . . . . – Wat? sünd wi nich ok Minschen?« – »»So is't Recht,
Stining,«« rep de junge, warme Kirl un fot sei in den Arm un küßte sei, »»wi
hewwen uns ümmer drapen, wenn wi uns söcht hewwen.«« – »Nu kumm!« säd Stining
un set'te sick in den Sleden. »Nu is't naug; wi sünd einig. – Ach Gott, wat
ward Dürten seggen!« – »»Ih, Dürten . . . .«« – »Halsband,« rep Stining, »ick
heww wenig Insichten; äwer so vel weit ick, wenn uns Einer helpen kann un
helpen will, denn is dat Dürten.«–

Un Dürten? De lep nu wildeß an de Burd von den See herümmer as 'ne Kluck, de
Ahnten-Eier utseten un nu ehre unnatürliche Nahkamenschaft tau Water gahn seihn
hett un weit nich, wo sei s' wedder 'runner kriggt; Dürten was wüthend un ehr
früren de Fäut. – »Gun Abend, Dürten,« säd de Rathskellermeister, »is hei ok
hir? Minen Swager mein ick.« – »»Is nich hir,«« säd Dürten so recht snöd af. –
»Korl!« rep de Rathskellermeister nah de Baud 'räwer, »bring' mal en rechtes
heites Glas Punsch för Dürten Holzen 'räwer!« – »»Ick dank Sei velmal, glöwen
Sei, dat ick 'ne Judassen bün, dat ick minen Herrn för en Glas Punsch verköp? –
Nich wohr, den Stock wull'n Sei woll girn hewwen? – Seihn S', hir stah ick an
den apenboren See, hir känen S' mi den Hals afsniden; äwer den Stock krigen S'
doch nich. – Oh, Sei sünd jo hüt Middag woll noch mit Mamsell Soltmann tausam
west un hewwen jo woll noch weisen Rath hollen!«« – »Korl!« rep Kunst, »bring'
keinen Punsch; sei will nich. – Äwer den Stock, den krig ick doch, dor bruk ick
Sei nich den Hals üm aftausniden. Horken S' tau Nijohr en beten nah. – Un denn
de Mamsell Soltmann? – Na, sei is jo woll all mit minen Swager gaud bekannt,
sei was jo in sin Stuw, un gistern Abend heww ick jo dor all en Vägelken von
singen hürt – seihn S' mal, wenn hei de nem, denn hadd hei noch lang nich den
slichtsten Handel makt, sei is 'ne saubre Perßohn, un Geld hett sei ok . . . .«
– »»Un gel is sei,«« rep Dürten, »»un gel bliwwt sei,«« un lep von em furt.

Nu kamm äwer Halsband mit Stining an de Band. – »Süh, dor sünd wi,« säd
Stining. – »»So«« säd Dürten falsch, »»denn is 't jo woll All richtig
besorgt.«« – »Dürten,« säd Stining, »büst Du mi bös?« – »»Bös?«« frog Dürten
taurügg un trampste up den Irdbodden herum, as wull sei dörch annerthalben Faut
Frost dörchpedden, »» bös bün ick nich, äwer mi friren de Fäut, un argert heww
ick mi äwer den Kirl dor,«« un wis'te up den Rathskellermeister, de Gläser un
Geschirr von Korlen inpacken let. – »Na, nu gaht man nah Hus,« säd Halsband,
»ick will blot man den Sleden afliwern un denn kam ick ok.« – »»Halsband,«« säd
Dürten, un sei säd 't en beten bestimmter, as dat nah Stining ehre Meinung
grad' nödig was, »»dat is hüt nich anbröcht. Uns' Vader spelt hüt Abend mit
Snider Bohnsacken ScherwenzelEin Kartenspiel. , un ick möt nah den Herrn
Konrekter seihn; Stining geiht mit mi.«« – »Na, denn kam ick ok.« –»»Dorin heww
ick nicks tau seggen; dat kümmt up den Herrn Konrekter an, wat em dat ok mit
is, wenn sick taum Fest 'ne ganze Gesellschaft in sin Hus inleggt.«« – »Ih, dor
frag ick em sülwst nah; ick kenn em jo gaud naug, ick heww em jo oft bi't
Gewitter nah Dörchläuchten raupen müßt.« – »»Halsband,«« rep Dürten, de sick
argern ded, dat sei nu wider kein Utflücht mihr hadd, »»Sei sünd eben so drist
un utverschamt, as all de annern ollen Mannskirls. – Kumm, Stining!«« Dormit
treckte sei ehre Swester achter sick her. – Halsband lachte. – –

As de beiden Swestern nah Hus gungen, frog Dürten: »Stining, segg de Wohrheit,
hett hei Di küßt?« – »»Ih, Dürten,«« säd Stining un treckte ehren Arm ut Dürten
ehren Arm. – »Stining, segg de Wohrheit, hett hei Di küßt?« – »»Ja,«« säd
Stining hastig un kortweg, »»wenn Du't denn doch weiten möst: hei hett mi
küßt.«« – »Hett hei Di sihr küßt?« frog Dürten. – »»Du wardst ganz wunderlich
bi Dinen ollen Konrekter,«« säd Stining, un so'n lütten allerleiwsten
Jumfern-Trotz bömte sick bi ehr up: »»ja, hei hett mi sihr küßt.«« – »Wo vel
Küß hett hei Di woll gewen?« frog Dürten, as wir sei de Stadtrichter von
Nigen-Bramborg un frog einen Spitzbauwen, wo vel Schepel Weiten hei ut de Schün
stahlen hadd. – »»De Ort ward nich tellt,«« säd Stining scharp un spitz. –
»Stining, Stining! Wenn dat uns' selig Mutter hadd erlewen süllt – Du wirst
ümmer ehr Leiwling – wat hadd de woll seggt?« – »»Nicks hadd sei seggt,«« was
de Antwurt, un de Trotz von vordem was nich mihr dörch tau hüren, denn dat
Andenken an ehr Mutter makte ehr weikmäudig, »»sei hadd sick freut, dat sei mal
so'n braven Swigersähn krigen würd.«« – »Ach, du leiwer Gott! Dat hett lang'
Bein.« – »»Ne, Dürten, hei will mi, hei will mi abslut hewwen, un eben hett hei
mi seggt, hei will en groten, dummen Streich maken, dat Dörchläuchten em
wegjagen möt.«« – »So? Dat will hei. – Na, dumme Streich hett hei all naug
makt, un dorup is hei all orndlich läufig, un farig kriggt hei't. – Äwer dit
gaude Vörnemen freut mi doch an em; 't wir schön, wenn hei Dörchläuchten so
recht mal argern künn.« – Un hir möt ick leider seggen, dat Dürten Holzen von
Rechtswegen wegen Majestäts-Beleidigung tau twei Johr Tuchthus hadd verurthelt
warden müßt, denn sei set'te hentau: »Dörchläuchten is en ollen wohren Ekel,
dat hei uns Frugenslüd' so slicht taxiren deiht.« –

So wiren sei bet an dat Treptow'sche Dur kamen – Kunst gung dicht achter ehr. –
As sei dor 'rinne gahn wullen, wer kamm äwer den Wall tau gahn? – De Herr
Konrekter; un wer gung mit em? – De gele Perßohn. – »Kumm!« rep Dürten, as sei
sach, dat Stining still stunn. – »»Ne,«« säd Stining, »»ick bidd em sülwst
wegen Halsbandten.«« – »Du wardst doch nich!« äwer Stining stunn all vör den
Herrn Konrekter: »»Gun Abend.«« – »Gun Abend, Stining.« – »»Oh, Herr Konrekter,
ick wull Sei bidden – ick sall hüt Abend nah Dürten kamen – ob Sei woll nich
verlöwen wullen, dat Halsband dor ok en beten henkamen darw, wi wullen dor en
beten tausamen sitten.«« – »Ja woll, min oll lütt Stining, ja woll! Un Dürten
kann Jug jo en Koffe kaken oder süs wat Warms.« – »»Gratulir vel Mal!«« rep
Kunst un treckte sinen Haut deip af, as hei vörbi gung. – »Wotau?« frog de
Konrekter hastig. – »»Oh, doch man so,«« was de verstännige Antwurt, un Kunst
gung in't Dur; Stining makte en Knicks un gung achter em her. –

»Herre Gott doch!« rep Dürten un wrung de Hän'n, as wenn ehr en Kind in't Water
follen wir, »wo kümmt hei mit ehr tausam? wo kümmt hei mit ehr tausam?« –
»»Wohrschinlich hewwen sei sick up den Wall drapen,«« säd Stining sihr ruhig. –
Un so was dat ok. – De Herr Konrekter was spaziren gahn, Mamsell Soltmann was
em begegnet, hei hadd sick för den Kauken bedankt; Mamsell Soltmann was mit em
umkihrt un argerte em nu gegen ehren Willen dordörch, dat sei in ehre Red'
Französch mit 'rinne bröckelte. – –

Kapittel 6.

Worüm de Mamsell bi den Herrn Konrekter taum Besäuk kümmt, un worüm sei sick
nahsten mit den Herrn Konrekter äwer den Faut spannt. – Worüm Korl Siemßen nah
Sekunda kümmt, un wat em dor för schöne Utsichten begrüßen. – Wo den Herrn
Konrekter Dürten ehr Küssen an den Kopp flüggt, un hei sine Wisheit von Dürten
ehr Rüggbladd aflest. – Ut dat Küssen ward en Küssen, un de Rathskellermeister
Kunst set't den Herrn Konrekter 'ne Klemm up. – Dürten smitt sick as Avkat för
ehren Herrn up un will abslut nich betahlen. – De Konrekter geiht an sin
Geschäften un makt niderträchtige, rode Anmerkungen in de Schaulbäuker.

Mitdewil was Nijohr in't Land kamen, de Ferien gungen tau En'n, un den annern
Dag süll de Schaul angahn; de Herr Konrekter was parat dortau; äwer de Herr
Rekter Dankwart hadd sick dat wil de Festdag' tau schön smecken laten, lagg nu
tau Bedd un hadd all sine Ihren un Würden as öbberste Schaulmeister up den
Herrn Konrekter äwerdragen; äwer tauglik ok de Geschäften.

De Herr Konrekter satt den Dag vor Anfang von de Schaul in sine Stuw, Dürten
handtirte up de Del herum, dunn gung de Dör up, un Mamsell Soltmann kamm herin,
grüßte Dürten so'n beten sihr von firn, gung driwens up den Konrekter sine Stuw
los un kloppte an. – »Herein!« rep dat, un dat Frugensminsch gung wohrhaftig
richtig 'rin. – »Wohrhaftig!« rep Dürten in ehren Harten, »sei deiht't. Dat
hett nich Scham un Gram! – Wat will sei von em?« – Un nu kamm 'ne hellsche
Niglichkeit äwer ehr, ehr halwes Lewen hadd sei d'rüm geben, wenn sei wüßt
hadd, wat dor binnen los wir. Drei Schritt hadd sei all gegen de Dör tau makt,
dunn höll sei an: »Wat? Horken? Minen Herrn behorken? – Ne!« rep sei un lep ut
de Achterdör nah den Hof. Hir stunn sei nu un frür: »Dat's nu ok grad' nich
nödig,« säd sei un gung wedder up de Del. – »Hir heww ick stahn, as sei 'rinne
kamm, hir kann ick mi wedder henstellen, un wenn ick hir en Wurd hür, sleiht mi
kein Gewissen.« – Äwer sei hürte nicks, un't wohrte nich lang, dunn kamm de
Mamsell ut de Dör, de Konrekter gaww ehr bet an de Husdör dat Geleit un säd:
»»Also hüt Nahmiddag hentau drei. – Dürten,«« säd hei, as hei in sine Stuw
taurügg gung, »»ihre ick dat vergeten dauh – hüt Nahmiddag möst Du 'ne Taß
Koffe mihr maken, ick krig Besäuk;«« dormit gung hei in sine Stuw. – »So?« säd
Dürten, »kriggt Besäuk! – Geiht mit ehr up den Wall spaziren! – Knapp is Einer
ut den Bedd, kümmt s' all antaudrawen, des Nahmiddags kümmt s' tau'n Koffe. –
Na, denn kannst jo woll nu los gahn, denn kann'ck ehr jo woll nahgradens all en
Bedd upslagen.« –

Den Nahmiddag Klock drei kamm denn nu Mamsell Soltmann richtig angetagen un
bröchte noch en jungen Minschen von en Johrener sösteihn mit in en Schanzlöper,
wat se upstun'ns en Jagdsnipel näumen, mit en langen Swanenhals, de äwer gel
utsach, un hellschen grote Hän'n, de ut de Ärmel 'rute bammelten, un in den
Ogenblick ok nich wüßten, wo sei ehren stännigen Upentholt nemen süllen,
indessen doch vorher prophenzeih'ten, dat de jung' Minsch mal en hellsch groten
Kirl warden würd, dat heit – verstah mi Einer hir recht! – wenn dat, wat för de
Hun'n gelt, ok för de Jung's gelt; denn min Fründ, de Uhrkenmaker Zachäus,
seggt: » Sehn Sie, nach seine Knochen un Poten zu urteilen, müßte der Hund
größer sein.« – Na, wat nich is, kann noch warden. – Dit was nu en Swestersähn
von de Soltmannen, en Preisterkind von den Lan'n, dat as en gesun'n, äwer
ungoren Deig in den Gymnasial-Backaben 'rinne schaben warden süll; un de
Konrekter süll em hüt taxiren, wat hei as Growwbrod nah Tertia, oder as fin
Brod nah Sekunda, oder gor as Stuten nah Prima verset't warden künn. – Dat
Examen gung denn nu ok los, de Konrekter rokte Toback, de jung Minsch sweit'te,
un de Soltmannen drunk Koffe dortau. – Dürten satt nebenan in ehre Stuw un
grämte sick un neihte an en weikes Küssen, sei wüß't ok nich, was't wegen den
Herrn Konrekter, oder was't wegen de Hosen. –

Tau de dunnmaligen Tiden verstun'n de Herrn Pasturen up den Lan'n hellschen vel
Latin, ok en gauden Strämel Grichsch wegen dat nige Testament, mit den äwrigen
wissenschaftlichen Bihaspel, as Mathematik un Französch usw., was dat äwerst
man swack mit ehr bestellt. – Korl Siemßen sin leiw Vader hadd denn nu ok äwer
den Kopp von sinen Sähn den gelihrten grichschen un latinschen Pott so utgaten,
dat, wenn ok wat dorvon in de Hor drögt was, dat Meiste denn doch bet up den
Bregen kamen was. – De Jung' wüßt hellischen Bescheid, hei las dat nige
Testament weg, as wenn hei bi Paulussen up sine Reisen nah Korinth un Ephesus
Lopjung west wir. – Mit den Homer gung dat nich so; de Konrekter makte dat Bauk
tau un säd fründlich: »Min Sähning, dat kümmt noch! Nu mal en beten Latinsch.«
– Je ja, je ja! De Jung' las sinen Cicero as Water; de Konrekter kamm em en
beten neger up't Liw mit de oratio obliqua ut den Liwius, dat hülp em nich; hei
rückte mit ümmer gräweres Geschütz an, mit Virgilen un Horazen un Tacitussen,
hülp em all nich; Korl slog all de ollen Herrn ut den Fell'n. – »Schad'!
Schad'!« säd de Konrekter tau sick, »de Jung' kümmt nah Prima: den kriggt de
Rekter; den hadd 'ck för min Lewen girn in Sekunda behollen.« – Nu kamm de
Mathematik – hir de magister matheseos – Korl wüßt Gott in der Welt nicks
dorvon. – »Schad't nich, min Sähn, schad't nich!« säd de Konrekter, un dat Hart
lachte em in'n Liw, de Jung müßt am En'n doch nah Sekunda verset't warden. – Nu
kamm dat Französche. – »»Herr Konrekter,«« säd Korl, »»Französisch hab' ich
noch gar nicht gehabt.«« – »Nich? – Na, 't schad't nich, min Sähn. – Non omnia
possumus omnes – Französch is de jämmerlichste, erbärmlichste Sprak, de up de
Welt existiren deiht; is eigentlich wider nicks as en verdorbenes Latinsch.« –
Mamsell Soltmann horkte hoch up. – »Segg mi mal, min Sähn, wo heit woll up
Latinsch de Minsch?« – »»Homo.«« – »Wo heit hei nu woll up Französch?« – »»Ich
weiß es nicht,«« säd Korl un wurd ümmer bedräuwter wegen sine Unkenntnissen, un
grad' dessentwegen würd de Konrekter ümmer lustiger un fideler: hei bröchte den
Jungen am En'n doch noch so wid herunner, dat hei nah Sekunda müßt. – »Na,
besinn Di, min Sähn, wo heit hei nu woll up Französch?« – »»Ich weiß es
nicht,«« säd Korl. – »Süh! Nu nimmst Du hinn'n von homo dat o weg un settst
vorn den Artikel mit den Apostroph, denn heit dat l'homm, un so heit de Minsch
up Französch. – Wo heit dat Finster up Latinsch?« – »»fenestra.«« – »Schön! Un
wo heit dat nu up Französch?« – »»Ich weiß es nicht,«« säd Korl. – »Is jo ganz
licht, min Sähn; süh! hinnen smittst Du dat a weg un settst en stummes e an, in
de Midd smittst Du dat s 'rut un makst stats dessen en lütten Haut äwer dat e,
denn heit dat fenêtre. – Wo heit nu woll de Dag up Latinsch?« – ››»Dies.«« –
»Wo heit hei denn nu woll up Französch?« – »»Ich weiß es nicht,«« säd Korl. –
»Na, besinn Di, min Sähn, besinn Di! Wat kann nu woll lichter sin! – Weitst
noch nich? – Na, le dit heit hei, le dit!« – »»Aber so heißt er ja nicht,««
fohrte Mamsell Soltmann nu tau Höcht, »»er heißt ja le jour.«« – Le jour? – Bon
jour,« rep de Konrekter un sprung von den Staul up un lep in de Stuw herum. –
»Wenn Sei 't beter weiten, worüm examiniren Sei Ehren Swestersähn nich sülwst?«
– »»Aber es ist doch falsch,«« säd de Mamsell en beten scharp un stunn ok up. –
»Wat hir falsch!« rep de Konrekter, »hei kümmt nah Sekunda.« – »»Aber sein Papa
hat doch die größte Hoffnung, daß er nach Prima kommen soll.«« – » Papa?– Papa?
Wat is dat för en Ding?« frog de Konrekter un wull sick dormit ut de französche
Verlegenheiten riten. – »»Papa? – Nun, sein Vater.«« – »Un tau sinen
rechtmäßigen Vader seggen Sei: Papa?« – »»Es ist doch feiner.«« – »Ja! feiner!
– Papa un Mama is feiner, as Vatter un Mutter; un wenn de lütten, unschülligen
Gören leiwlich mit ehr Ollen reden willen, denn möten s' stats: Vatting un
Mutting, Papa–ing un Mama–ing, oder Pa–pa–king un Ma–ma–king seggen, grad' as
wenn s' mang de Chinesen mit en Zopp up de Welt kamen wiren. – Ne, de Jung'
kümmt nah Sekunda. – Wat? – Hei versteiht jo gor kein Französch.« – »»Aber Sie,
Herr Konrektor . . . .«« – »Äwer Sei, Mamsell . . . .« – un nu würd de Strid
heftiger. – Dürten horkte in ehre Stuw hoch up, sei hadd allens mit anhürt, sei
folgte ehre Hän'n tausam un säd ganz andächtig: »»Gott sei Dank! Nu vertüren
sei sick. – Oh, Du büst jo doch ein geles Gössel!«« rep sei, »»dat beter weiten
tau willen, as de Herr Konrekter sülwst!«« – »Dat is min Sak! – dat is min Sak!
« hürte sei den Herrn Konrekter up de Del seggen. – »Min Sähn, Du kümmst nah
Sekunda, nah min Klass', morgen Klock acht, un wenn't nah minen Willen geiht,
denn sallst Du 'n düchtigen Kirl warden.« – –

Den annern Morgen kamm denn nu ok Korl Siemßen in Sekunda herinne tau stahn,
midden mang dat junge, lustige Volk, wat sick en Dagener twölw so recht in den
säuten Fest-Hawer utfreten hadd un nu von em steken würd un vor Wehldag' nich
wüßt, wat dat all upstellen wull. – »Hir is en Nigen!« rep de Ein. – »»Wo
Deuwel, midden in't Semester!«« rep de Anner. »Wo heitst du?« frog de Drüdd.–
»»Karl Siemßen,«« was de Antwurt. – »Wo, Du willst hir am En'n noch nige Moden
upbringen,« rep de Irst, »hir ward kein Hochdütsch red't, hir ward Plattdütsch
red't. – Will'n wi 'n nich glik mal en beten inweihen un äwerleggen?« – »»Holt!
«« rep einer un kamm von achter ut de Bänk 'rute, »»lat't em in Fred', ick kenn
em, hei 's en gauden Jung'. Hüt lat't em taufreden. – Gun Dag, Korl, dat is
schön, dat Du hir büst. – Hüt sünd nu noch Din Stutenwochen, morgen geiht't mit
Din Inspringelgeld los, denn wardst Du irst äwern Disch leggt, un denn
bearbeiten wi Di mit de Lexikons von achter, un denn wardst Du führt, dat heit,
Du wardst up de List' von de Dischkant set't, un mit den Disch scharwakeln wie
Di denn recht schön unner den Liw, wat 'ne angenehme Upregung för Di sin ward,
un nahsten smiten wi Di. Dat ward so makt: söß Por faten sick äwer't Krüz an de
Hän'n, as wenn sei mit schöne Damen 'ne Ekkossäs' danzen wullen, Du wardst
verlangs dorup leggt, un denn smiten wi Di – eins – zwei – drei! – bet an den
Bähn; Du föllst wedder 'runner, un wi smiten Di nochmal, un nochmal, un
nochmal, so lang' as Din Knaken un uns' Knaken dat uthollen.«« – »Aber wenn Ihr
mich nun fallen laßt.« – »»Sprek Plattdütsch, Korl! Hochdütsch verslimmert Din
Sak sihr. – Ja, dat Fallenlaten kümmt ok vor, äwer ick weit doch nich, dat
wider en grot Unglück gescheihn wir, as dat sick Langnickel mal en Arm dorbi
intwei braken hett, un doran wiren wi eigentlich gor nich schuld, dat möten wi
up den Konrekter sinen Schalm sniden, denn hei kamm grad' in de Dör herinne, un
wi lepen weg, un Langnickel föll up de Ird. Dor kunn Keiner vör.«« – 'Ne
tröstliche Utsicht för dat arme Preisterkind! –

»Hir is ok wat Nigs!« rep Korl Wendt un halte von den Herrn Konrekter sinen
Kantheder en schönes, weikes Küssen herut. – »»Wis' mal!«« säd Pagel Zarnewitz.
– »Ih, lat mi doch irst!« säd Korl. – »»Ih, so wis' doch mal!«« – »Da hest't,«
rep Korl un smet em dat Küssen an den Kopp. De smet wedder, un nu gung dat
Küssen in de Klass' herum, as wir't en Ball taum Spelen, un de smet den, un de
smet den annern, un as Pagel Zarnewitz Korl Siemßen dor recht mit bedenken
wull, smet hei vörbi un smet den Herrn Konrekter, de grad' in de Dör kamm –
baff – in de Ogen. – Allens stört'te nu achter de Bänken up sinen Platz, so!
Wer hadd't nu dahn?

Wir nu de Herr Konrekter so'n jungen Schaulmeister west, de unner allen
Umständen sine Ihren un Würden glöwte uprecht erhoben tau möten un in sinen
Prezepterstolz noch ümmer Schaulhus un Tuchthus un Schaultucht un Tuchtstraf
verwesselte, denn hadd hei nu en groten Gerichtsdag anstellt, un wenn hei den
Bösewicht herute kregen hadd, de dese Attendaht an em utäuwt hadd, denn hadd
hei woll en gottserbärmlich Gericht äwer em ergahn laten; so äwer säd hei nicks
as: »Nemt Jug doch en beten in acht! Dit hett wider nicks tau bedüden, dit's en
weikes Küssen, wenn't nu äwerst en Stein west wir?« Denn hei hadd dat in't
Gefäuhl, dat hei sick vel vergewen würd, wenn hei sick so hadd, as glöwte hei,
de Jung's hadden dat mit Flit dahn. Hei langte dorbi dal un namm dat Küssen up
un gung de Schaulbänken lang un kek sick de Gesellschaft an un las in de
Gesichter – denn dat verstunn hei ut den Grun'n – Pagel Zarnewitz satt denn nu
dor, rew sick unner'n Disch de Hän'n, ret de Ogen wid up un kek den Konrekter –
›jo nicks marken laten!‹ – stiw in't Gesicht. – Hirut markte de Konrekter äwer
grad' wat, un dormit Pagel marken süll, dat hei wat markt hadd, säd hei: »Ne,
Pagel, wer't dahn hett, will ick nich weiten. Kann Hei mi äwer nich seggen,
Musche Pagel, wer dat Küssen hir in de Klass' bröcht hett?« –»»Nein, Herr
Konrekter,«« stamerte Pagel, denn hei was en Stamerbuck, »»das weiß ich nicht;
«« un würd noch mal so ihrlich utseihn. – »Weit dat Keiner?« frog hei wider. –
Ne, 't wüßt Keiner.– »Na, denn ward ick 't woll weiten.« – Un de Lekschon gung
los.

Nu hadd äwer de Konrekter de Mod' an sick, dat hei sick tau sine Schaulstunnen
up allerlei Poppirfinzels un Denkzettels Anmarkungen upschrew, un wil hei nu as
en flitigen un sorgsamen Mann, wildeß hei Ferien hatt hadd, sick wat up den
Vörweg vörarbeit't hadd, so hadd hei sick dat grötste Stück von sine
Poppirflicken utsöcht un hadd dat up de ein Sid drang' vull schrewen. Dit halte
hei nu herute un folgte dat utenanner un fung nu an, de Jungs tau lihren. –
Äwer mit einem Mal brok in sine Klass' en ludes Lachen los, hei kek up, wüthig
up: »Wer . . . .?« – Je, alle sine leiwen Schaulkinner seten dor mit breide,
rode Gesichter un wullen sick dod lachen. – »Wer lacht hir?« frog de Konrekter
nochmals. – »Wat lacht Ji? Dummheit lacht,« rep hei, läd sin Bäuker up den
Kantheder un gung grad' up den Primus los: »Wat lacht Hei hir, Musche
Hundsvott?« De Primus verkrop sick so gaud, as't gung, achter Pagel Zarnewitzen
sinen Puckel un kek stiw in sin Bank herin mit de irnsthafteste Min' von de
Welt; äwer Pagel, de vör em satt un sin Hägen nich törnen kunn, lachte den
Konrekter grad' in't Gesicht. – »Wat lacht Hei, Pagel?« dunnerte de Konrekter
nu in helle Wuth up em los. – »»Wegen dat Spen– Spen– Spen–. Wegen dat Jack–
Jack– Jack–. Wegen dat Mun– Mun– Mun–. Süh – süh – ick kann't nich 'rut
krigen.«« – Nu was den Konrekter sine Geduld äwer glik tau En'n; dunn rep 'ne
Stimm von de hindelste Bänk: »Wegen Dürten Holzen ehr Jacken-Munster.« –
»»Haha! Musche Korl Wendt! – Haha, Musche Hundsvott! – Dor is Hei ja wedder! –
Nu kam Hei mal achter 'rute! – Hir vör't Bredd!«« – Korl Wendt, wat en rechten
driftigen Slüngel was, müßte vör kamen, un hei ded't; stats sick äwer vör den
Konrekter tau 'ne Exkutschon hentaustellen, sprung hei an den Kantheder
'ranner, halte den Konrekter sin Schriwwtstück 'runner, folgte dat utenanner un
höll dat den ollen Herrn entgegen. – De Konrekter kek irst Korl Wendten ganz
verdutzt wegen sine Dristigkeit an, dunn de sonderbore Fassong, de sin
Schriwwtstück annamen hadd, un tauletzt las hei noch taum Äwerfluß dwars äwer
den Puckel: ›Jacken-Munster for Dorothea Holzen.‹ – »»Wat? . .  . Wat? . . .
Gott bewohr mi! Wo kümmt dat mang mine Poppiren? – Un doräwer hewwt Ji lacht?««
– »Ja – ja – ja!« gung dat en beten tägerig dörch de Klass'. »»Hm, hm!«« säd de
Konrekter för sick hen, »»Dürten Holzen – irst makt sei mi dat mit dat Küssen,
nu mit dat Munster – hm! hm! – – Wi sünd vör Wihnachten kamen bet tau dat 27ste
Kapittel . . . . Wat steiht Hei hir noch, Musche Korl, un külpt mi an? – Dor
set Hei sick un fang Hei an.«« – Un nu gung denn de Lekschon würklich los. –

As de Klock twölw slahn hadd, namm de Herr Konrekter sine Trösters för den
Kopp, de Bäuker, unner den einen Arm, un sinen Tröster för dat Sittfleisch, dat
Küssen, unner den annern Arm un gung nah Hus. As hei sin Husdör upmaken wull,
gung dat man slicht, indem dat hei unner jeden Arm wat tau holten hadd, un de
Bäuker schoten em ut un follen in den Snei. Hei smet nu hellsch argerlich dat
Küssen up de Del 'rup, sammelte sin Bäuker wedder up, slog de Husdor mit Gewalt
tau un knallte ok in etwas mit de Stuwendör.

Dürten Holzen was vermorrntau de glücklichste Perßohn in ganz Nigen-Bramborg,
un bi ehren Glück spelten de Hasen von de Nigen-Brambörgsche Feldmark de irste
Vigelin mit. – De Hasen hadden nämlich bi den hogen Snei all den gräunen Kohl
ut de Gorens freten, kein Brambörger Stadtkind kreg äwer Johr gräunen Kohl tau
eten, blot Dürten Holzen hadd ut Vörsicht en lütten Posten Kohl in den Husgoren
plant't, un dor wagten sick de Hasen doch nich hen. 'T was man en lütt Gericht,
äwer 't was doch en Gericht, un den Herrn Konrekter sin Leibgericht. Dit wull
sei hüt spendiren, denn't Hart was ehr vull Freuden, de gele Mamsell hadd em
gistern argert, un hei hadd sick mit ehr äwer den Faut spannt, sei in den
Gegendeil hadd em för sine harten Schaulstunnen 'ne weike Unnerlag' uppulstert,
un nu satt hei dorup, un sin armes afstrapzirtes Fleisch bläuhte dorup in
Warmnis un in Weiknis; un vör ehr up den Hird smörte de Kohl in glückseligen
Behagen sachten furt ahn den minnsten Versäuk antaubrennen, un de Bradtüften
prätelten in de Pann', un de Lungwust un dat rökerte Rindfleisch kakten so
verstännig, as wiren sei dor all Johre lang up inäuwt worden. – Nu slog de
Klock twölw. – Allens was farig! – Upgewen! Denn de Herr Konrekter höll up den
Klockenslag. – Nu knallten de Dören – dat was de Togwind; un Dürten tred mit
'ne slohwitte Latzenschört un 'ne slohwitte Kapp mit ehre Gerichten up de Del.
– Dor lagg ehr Küssen in de Sneitraden! –

En unbedarwtes Frugenstimmer hadd hir de Gerichten fallen laten, sei begrep
sick äwer noch; hadd mäglicher Wis' de Hän'n tausamen slagen, wenn sei den Kohl
un de Wust nich hadd wohren müßt, säd in ehren Harten: »so! dat is de Dank!« un
drog de Schötteln in de Stuw un set'te sei up den Disch, setzte sick ok un kek
stiw up ehren leddigen Teller. – De Herr Konrekter satt all, hei sach sihr
verdreitlich ut, de Kohlgeruch frischte em woll en beten up, un üm sine Lippen
spelte woll so'n lütten Schin von Behagen, äwer de Verdreitlichkeit was doch de
Haupttog in sin Gesicht. – Dürten sach gor nich verdreitlich ut, sei sach still
un eben vör sick dal. Mit ehr was in wat 'ne Verännerung intreden; vör en por
Wochen noch hadd sei woll dat grote Register antreckt un hadd den Herrn so'n
snurrigen Choral un so'ne dägte Moral vörsungen, dat em de Uhren schön hadden
klingen süllt, nu satt sei äwer dor un eten würd sei nich. – Dit Geschäft
besorgte de Herr Konrekter nu sihr gaud, un Dürten gaww jeden von sine nigen
Angriffen up den Kohl mit en verhollenen Süfzer dat Geleit. – As hei sick all
schön verdort hadd, würd hei ehre besonderen Anstalten gewohr, läd Metzer un
Gawel dal un frog: »Worüm etst Du nich?« – »»Oh, mi is dat so vör de Bost
bestahn blewen,«« was de Antwurt, un Dürten kek dorbi bi Sid ut dat Finster
rut. – »Hm!« säd ehr Herr, »denn möst Du 'n lütten Droppen von den Magenbittern
drinken; äwer Din Kohl is sihr schön!« un hei namm em wedder in Angriff un
dachte dorbi: »für opem keine betere as Dürten, blot mit dat olle
ßackermentsche Küssen!– Wat hest Du Di,« set'te hei lud hentau, »äwer
eigentlich mit dat oll Küssen dacht?« – »»Ick heww mi nicks as Gauds dorbi
dacht,«« säd Dürten sacht un eben. – »Wat Slimms hewwen sick de dummen Jung's
ok nich dorbi dacht, as sei mi dat Ding in de Ogen smeten. Ick heww Di dat doch
all vördem verbaden, Du süllst mi nich so'n ollen Trand dor henleggen; ick wüßt
jo, wo't kamen würd.« – Dürten hadd't all in den Mun'n un wull all seggen: dat
wir en schönen Konrekter, de nich mal en por dumme Jung's in Ordnung hollen
künn, sei verbet sick dat äwer, un as dat Middageten vörbi was, deckte sei af
un drog dat Geschirr nah de Käk un säd up de Del tau dat Küssen: »»Ligg Du man,
för minentwegen kannst Du lang' liggen.«« – De Herr Konrekter läd sick in sinen
Lehnstaul un wull en por Ogen vull nemen.

As Dürten Holzen in ehre Stuw kamm, set'te sei sick up ehren harten Brettstaul,
deckte sick de Schört äwer de Ogen un fung bitterlich an tau weinen. – »»Ja,
ja!«« rep sei, »»ick heww't gaud meint, ick heww't würklich gaud meint! Ick was
vermorrn so fröhlich in minen Harten, dat ick em 'ne Freud' makt hadd, de em
gaud dauhn süll, dat ick – Kohl up den Disch setten künn, un nu? – Ih ja, den
Kohl hett hei eten, äwer dat Küssen? Dor liggt dat buten up de Del in den
Sneislamm. – Wat kann dat unschüllige Küssen dorför? – Oh, ligg du man!«« – un
sei weinte düller un snuckte un sluckte recht ut Hartensgrun'n. – »»Oh, ick
heww mi so vel Mäuh gewen, dat dat en beten wonah utseihn süll, an alle vir
Timpen 'ne lütte Troddel, Stining sülwst säd, 't wir schön utfollen, un dat möt
nu so verkamen in den Smutz. – Ne,«« rep sei un sprung up, »»wat kann dat
Küssen dorför, dat hei en ollen Borbor is?«« – Dormit gung sei up de Del und
halte dat Küssen 'rin. – »»Ne, wenn 'ck 't liggen let, wir't ut Trotz, un worüm
bruk ick trotzig tau sin in mine Unschuld? – Hei hett mi nich dankt, hei hett
dor gor nich up seten, hei hett dat gor nich mal probirt, wo sacht em dat
ankamen würd. – Ja, as de Mamsell von gradäwer em den Kauken bröchte, dunn müßt
hei 'n jo probiren, ja, dunn müßt hei jo sick nahsten bedanken un müßt mit ehr
üm den Wall 'rüm spaziren. – Oh, dat känen wi jo ball krigen! – Wenn hei de
Wolldaht nich hewwen will, worüm sall ick s' nich geneiten?«« – Un de Thranen
wiren weg, un sei smet dat Küssen up ehren Brettstaul un set'te sick – baff! –
dorup in helle Zornigkeit un satt so stiw dor, as satt sei up den Richtstaul,
un de Scharprichter hadd ehr beden, sei süll den Hals gaud utrecken, dat hei
beter ankamen künn. – Äwer ümmer lütter würd sei wedder, un ümmer deiper sackte
ehr Kopp un de Zornigkeit mit em, un sei sprung up un rep: »»Oh, wo deip bün
ick sunken; dat sünd jo luter Lägen, de ut mi 'rute rohren! Dürten! Dürten,
besinn di! Hest du dat Küssen blot üm den Herrn Konrekter sine Bequemlichkeit
neiht? – Was't nich üm dinen jämmerlichen Vurthel? – Was't nich üm de Afnutzung
von de Hosen?«« –

De Herr Konrekter hadd, wildeß Dürten sick in ehre Stuw afquälte un afängst'te,
in gaude Rauh en beten nickköppt, hadd tweimal sihr unbescheiden lud hujahnt un
dachte nu an den Koffe, de Gedank an den Koffe bröchte em up Dürten, von Dürten
kamm hei up dat Munster un dat Küssen, bi dat Küssen föll em in, dat hei sick
sihr doräwer hadd argern müßt, un dat dat Dürten vör de Bost bestahn blewen
wir, doräwer fung em an dat Gewissen tau slahn, dat hei so buh! un bah! gegen
Dürten west wir, denn sei hadd't doch gaud meint un hadd em jo ok gräunen Kohl
updischt, un hei wull't wedder gaud maken un wull ehr sülwst en lütten
Magenbittern 'rümbringen. –

As hei bi ehr in de Dör kamm, satt Dürten wedder achter de Schört un was in
deipste Weihdag' äwer ehre eigene Slichtigkeit. – »Dürten,« säd de Herr
Konrekter. – Keine Antwurt. – »Dürten,« fot hei noch mal nah, »ick was
argerlich, dorüm bün ick Di nich gerecht worden.« – »»Herr, ick bün mi sülwen
nich gerecht worden,«« snuckte Dürten achter de Schört herute. – »Dürten, ick
heww Di hir en lütten Bittern mitbröcht.« – »»Ick heww all Bitterkeiten naug in
minen Liw.«« – »Dürten, lat't man gaud wesen. – Vergewen un vergeten. – Du hest
dat jo gaud meint;« un dormit treckte hei mit de ein Hand ehr de Schört von dat
Gesicht, in de anner höll hei den Bittern. – »»Ne, Herr,«« rep Dürten, »»dat
verdein ick nich,«« un kek em mit de dickweinten Ogen an. – »»Oh, Herr, ick bün
'ne slichte Perßohn, ick wull mit dat oll Küssen . . ., ick wull blot . . . .
ick wull . . . .«« – »Wat wullst Du?« frog hei recht weikmäudig. – »Ick wull
blot . . . . ick wull blot de Hosen dormit schonen.«« – Un dormit fung sei
wedder bitterlich an tau rohren, un slog sick vör Schimp wedder de Schört vör't
Gesicht. – Dese Uprichtigkeit rührte den Herrn Konrekter denn nu ganz gewaltig.
– »Du büst dat ihrlichste Mäten up de Welt,« säd hei un wull de Schört wedder
wegtrecken, 't wull äwer mit de ein Hand nich gahn, en Disch stunn grad' nich
in de Neg', dat hei den Bittern bi Sid setten künn, hei drunk also kort
resolwirt den Bittern ut, dat hei nich äwerschülpern ded, slog den Arm dunn üm
dat olle, gaude Mäten, tog sei von den Staul tau Höchten, strakte ehr mit de
anner Hand de Hor ut de Ogen un küßte sei utdrücklich tweimal up de Stirn. –

As hei dit Stück utäuwt hadd, verfirte sick Dürten, let de Schört von de Ogen
sacken un kek den Herrn Konrekter ganz beängstlich an, de Herr Konrekter
verfirte sick ok un kek Dürten ok ganz beängstlich an. Un so keken sei sick an
as en por Kinner, de Kirschen von den Teller eten hewwen, den Vatting ehr
utdrücklich verbaden hett, un nu mit Schrecken gewohr warden, dat sei all up de
Hälft von den Teller ankamen sünd.

Dürten verhalte sick tauirst, sei wis'te up dat Küssen un säd: »»Dor ligg't. –
Willen Sei 't nu hewwen?«« – »Ne, Dürten, in de Klass' geiht dat nich. Dat
liggt jo ok dor sihr schön, wo't up Stun'ns liggt. – Willst du äwer nich en
Bittern drinken?« – »»Ne, ick dank, mi is nu all beter.«« – De Herr Konrekter
gung, kek äwer noch mal wedder in de Stuw: »Dürten, verlat Di dorup, ick ward
de Hosen nah Kräften schonen.« – Dormit gung hei in sine Stuw, was äwer en
beten sihr ut den Hüschen. – »Ja, ja!« rep hei ut, »ihrlich is sei dörch un
dörch. – Wegen de Hosen, seggt sei, nich üm minentwillen hett sei 't dahn,
seggt sei. – Wir ick woll in so'ne Umstän'n so ihrlich west? – Kanter Aepinus,
Konrekter Aepinus, ick glöw, Du haddst Di woll up en ful Pird bedrapen laten! –
Un nu, nu sitt ick irst recht up en ful Pird. – Wat? ick, de Konrekter Aepinus,
ick küß as Brodherr min Wirtschafterin? – Un was't ok man up de Stirn, un was't
ok in alle Gaudheit un in allen Ihren; Küssen is Küssen, un ut pure Bosheit
küßt Keiner, 't müßt denn en Judas sin. – Wat würd Hofrath Altmann seggen, wenn
hei dit wüßt?« –Un hei gung up un dal un rew sick den Kopp: »Ut dat
ßackermentsche Küssen is nu en würkliches Küssen worden! – Ick, de Konrekter
Aepinus, de oll Konrekter Aepinus, mak hir Streich as en Leipziger Student. –
Wo sall ick mine Ihr un Würdigkeit uprecht holten as Deinstherr un Husvader nah
dem, wat hüt passirt is?« – Nu slog de Klock twei, hei söchte sine Bäuker
tausam un gung in groten Bedenken ut de Dör.

Dor kamm em grad sinen Swager Kunsten sin Korl entgegen: »»'Ne Empfehlung von
Herrn Kunsten un hei schickte dit.«« – »Wat?« – »»Desen Breiw.«« – »Schön,« säd
de Herr Konrekter un las de Upschriwwt: ›an meinen lieben Schwager als
Neujahrswunsch.‹ –

De Konrekter stek den Breiw in de Tasch – 't was en recht dicken Breiw – un
dachte: wat mi min Swager woll äwerall tau schriwen hett? – Wegen den Stock? –
Dor kannst Du lang schriwen. – In de Schaul slog hei den Virgil up un säd: »Na,
Musche Korl Siemßen, denn man tau! Äwersett Hei mal.« – Korl fung an, un't gung
ganz glatt weg. De Herr Konrekter nickköppte denn ok dortau; äwer hei was tau
niglich up sinen Breiw, hei brok em up un las. – »Wat's dit?« frog hei vör sick
hen; Korl Siemßen kek in de Höcht un höll an. – »Man wider!« winkte em de
Konrekter tau; Korl fung wedder an. – »Dat is jo dummes Tüg!« rep de Konrekter;
Korl kek em ganz verstürt an un fung den sülwigen Satz von vören an, äwer't
kamm ganz eben so 'rut, un hei kek den Herrn Konrekter noch en ganzen Schepel
verdutzter an. – »Ick segg: man wider!« säd de Konrekter; Korl was
ogenschinlich ut de Kuntenanz, hei fung nu an tau stamern. – »Dat is jo
schändlich! Dat is jo niderträchtig!« rep de Konrekter un slog up den Kantheder
ümmer ein Folio-Sid nah de anner üm; nu stunn Korlen de Verstand rein still, un
hei sweg ok still. – »Dat nenn ick, sick up 'ne Sak ordentlich präpariren, sick
Johre lang präpariren; äwer täuw Hei man, Musche Hundsvott!« – »»Ja, Herr
Konrekter, ich hab' mich präpariert, aber erst gestern Abend,«« säd Korl, un't
was, as wenn de Thranen glik achter her kamen süllen. – »Man wider!« rep de
Konrekter in helle Wuth, knautschte sine Poppiren tausam, proppte sei in de
Rocktasch un kek Korlen an, as wir de schüllig an den saubern Nijohrswunsch. –
As hei nu äwer Korlen sin leidig Gesicht tau seihn kreg, müggt em jo woll
infallen, dat hei sin Anmarkungen tau den Breiw mäglich lud von sick gewen
hadd, un hei säd ganz fründlich: »Hei hett Sin Sak gaud makt, Em mein ick nich,
ick mein blot minen Swager up den Keller.« – Äwer hei was doch dörch den
infamen Breiw ganz ut de Richt kamen, hei halte em af un an wedder 'rute ut de
Tasch un las en Strämel un würd dorbi füerrod in't Gesicht, un för desen
Nahmiddag was sine Andacht taum Schaulhollen rein in de Wicken. – Ok in de
negste Stun'n, de Sing- un Vigelin- un Pauken-Stun'n, bröllte hei hellschen
dwaslings in den Gesang mit mang, vernutzte vel Kofojum un gnidelte up de
Saiten, as wiren sei ut Kunsten sine Ingeweiden tausam dreiht, un slog up de
Pauken, as wenn sin leiw Swager dorin satt.

As de Konrekter nah de Schaul tau Hus kamen was, smet hei wedder mit de Dören,
treckte sine Poppiren ut de Tasch, las, smet sei up den Disch un schimpte un
schandirte. Äwer den Breiw, den snöden Breiw, hadd hei nu heil un deil
vergeten, wat den Middag tüschen em un Dürten passirt was; ut de
Schanirlichkeit was hei 'rut; äwer nu hadd hei en ordentliches Janken dornah,
sick unner de Ogen von 'ne annere Perßohn, un wir't ok man sin Dürten, recht
gehörig uttautowen. – Dat möten weck Lüd', un't sünd noch lang nich de legsten;
sei sünd taum wenigsten beter, as de, de ehren Grimm in sick freten un doran
Dage un Wochen un Johre 'rümmer gnagen. – De Herr Konrekter rep sin Dürten: »Nu
denk Di mal, Dürten, mit minen Swager, mit Kunsten! Desen Breiw schriwwt hei
mi.« – »»Hei will woll unsen Stock hewwen?«« frog Dürten un set'te sick ok
soglik in den Stand, den Stock un ehren Herrn tau deffendiren. – »Dat will hei;
äwer wo fängt hei't an? – 'Ne Reknung schriwwt hei mi, 'ne Reknung von acht
Johr her – hir!« – dormit smet hei ümmer einen Bagen nah den annern vör Dürten
up den Disch – »hir! hir! – 'Ne Reknung von 64 Daler 18 Gr., von acht Johr her
för all de lütten Gläser Madera un de Botterbröd, de ick sörre de Tid an alle
Sünn- un Fest-Dag' nah de Kirchtid bi em vertehrt heww, un ok de Johrmarke hett
hei mitrekent. – Ne! Wo is't mäglich! Womit hei mi traktirt hett – ›Korl! för
minen Swager; Korl! en Glas Madera; Korl! en Botterbrod för minen Swager, Korl!
‹ – Dat schriwwt hei mi nu in 'ne Reknung, un wenn 'ck em minen Stock nich
schick, denn sall ick s' betahlen. – Vir un sößtig Daler, achteihn Groschen!« –
»»Gott bewohr uns!«« säd Dürten, »»dat is jo grad', as wenn de Krabaten Einen
in't Hus fallen, dat is jo düller as in Tillyn-Tiden. – Herr Konrekter, laten
S' mi hen nah em, ick will em . . . .«« – »Un wenn ick 't mi noch föddert hadd;
äwer ne! ganz von sülwst, ut sin eigen Geheit – ›Korl! minen Swager!‹ – Wo? –
En anner Minsch hadd seggt: ›nemen S' nich äwel, Herr Konrekter, äwer dat hett
sick en beten upsummt,‹ un hadd all Nijohr de Reknung schickt – äwer acht Johr
dormit täuwen, un denn –.« – »»Betahlen dauhn wi dat nich!«« rep Dürten; »»wo?
Dat wir jo 'ne Schan'n!«« – »Un doch möt wi 't betahlen!« rep de Konrekter,
»denn den Stock gew ick nich 'rute, dat kann ick nich! Dat würd jo so utseihn,
as wenn ick mi dit Arwstück up 'ne unrechtfarige Wis' aneignet hadd, as hadd
ick dat mus't, wat mi schenkt worden is.« – »»Herr,«« rep Dürten mit einmal, as
wir ehr en Licht upgahn, »»wat meinen Sei mit en Avkaten? – Dägen deiht de Ort
nich, un't is grad' so mit ehr, as mit de Dokters, de weiten't ok nich, äwer de
Minsch hett doch bi de beiden as so'n Anholt, hei kann doch mit ehr reden, un
wenn sei Einen ok nich helpen känen, sei begäuschen Einen doch un helpen Einen
doch mit allerlei Utsichten äwer de irsten Weihdag' weg. – Na, mit de Dokters
heww ick – Gott sei Dank! – meindag' nich wat tau dauhn hatt, desto mihr äwer
mit de Avkaten, as ick dunntaumalen nah min Mutters Dod' minen Ollen sin Sak
führen müßt, un den Ollen sin Handwark in't Achtergeleg kamen was, un uns' Hus
un Goren verköfft würd. – Ick rad' tau'n Avkaten.«« –»Hm, hm!« säd de Konrekter
bedenklich, »ick heww meindag' noch keinen Prozeß hatt, un ick bün nich dorför,
vör allen nich in so nege Fründschaft; äwer ick will doch mal mit den Rath
Fischer reden.« – »»Üm Gottes willen nich mit den, de is doran Schuld, dat wi
unsen Goren verlustig güngen. – Äwer, nemen S' nich äwel, Herr Konrekter, hett
Kunst Ehre Vertehrung woll alle Dag' in sine Stuwenklock oder in sin Schapp
oder an de Dör anschrewen?«« – »Ne, dat hett hei seindag' nich dahn.« – »»Na,
denn hett hei 't ok nich in sin Bank anschrewen, denn hett hei blot ut Hader un
Neid wegen den Stock in de letzten Dagen dese Reknung upstellt, dat hei Sei
dormit zwiweln will. – Un nu gewen S' mi mal Kunsten sine Reknung mit, ick kann
klennern, un all de ollen Klennern heg' ick mi up, un nu will ick doch mal
nahseihn, wat dat Datum ok mit de Sünn- und Fest-Dag' un vör allen mit de
Johrmarke stimmen ward, un denn – weiten S' noch vör fiw Johren üm Martini ut,
dunn sünd Sei in vir Wochen nich ut de Stuw west wegen den bösen Haust – wenn
hei dunn de Sünndag' ok mit anschrewen hett, denn hewwen wi em, denn is de
Reknung nich richtig, denn betahlen wi keinen Groschen.««

»Je,« säd de Konrekter, as Dürten mit de Schriwwten ut de Dör gung, »dat ward
ok vel helpen! – – Vir un sößtig Daler un achteihn Gröschen – dat Glas Madera
drei Groschen, dat Botterbrod einen – wo sälen de herkamen? Un wat Dürten ok
seggt, ick kann jo den Prozeß verliren, un denn kamen de Kosten noch dortau. –
Ick künn Geld up min Hus nemen, äwer wer giwwt mi wat? Dor steiht all naug up
indragen. – Dörchläuchten ded't woll wegen de Gewitterangst; äwer hett hei ok
wat? – Prinzeß Christel? – Hett ok nicks, is Kunsten sülwst noch en hübschen
Posten för Portwin un PontakPontac, ein französischer Rotwein. schüllig. – Je,
wer hett Geld? – Hofrath Altmann hett wat; äwer de Intressen, de Dörchläuchten
betahlt, kann ick nich lasten. – Sei,« säd hei un kek nah sine Nahwersch liktau
'räwer, »sei sall wat hewwen; äwer würd sei 't dauhn? – Ja, wenn sei mi frigen
wull un wull sick de Gäudergemeinschaft gefallen laten un wir fründlich gegen
mi un let mi schalten un walten mit dat Ehrige, ja, denn, denn güng' dat. – Ick
möt frigen; ick möt wedder frigen, ick möt propter opes frigen; wat helpt mi up
Stun'ns opem? Ick heww sei jo noch gor nich nödig; äwer de opes! de opes!« – Un
hei versunk in deipe Gedanken un satt in den Schummern dor un ängst'te sick vör
den Prozeß un hoffte up de opes. – »Äwer den Stock gew ick nich wedder 'rute!«
rep hei, as grad' Dürten 'rinne kamm: »»Un dat sälen Sei ok nich, Herr
Konrekter; de ganze Reknung is falsch: twei Johr hendörch sünd all de Sünndag'
falsch angewen, de meisten Festdag' sünd nich richtig, un de Markdag' binah all
verkihrt, un de Tid äwer, wo Sei den slimmen Haust hadden, hett hei Sei ümmer
ankrid't. – Dat bruk wi nich tau betahlen.«« – »Je, Dürten, dat seggst Du woll,
äwer ick heww dat doch All kregen.« – »»Wat kregen! hewwen hir nich bi uns
gaude Frün'n ok wat kregen? De würden schön lachen, wenn Sei ehr nu 'ne Reknung
doräwer schicken wullen. – Ne, ut de Sak help ick Sei 'rute, wenn Sei mi blot
folgen willen; un en Prozeß hewwen wi noch lang nich, dat is jo pure Kinneri
von Kunsten. Un hir is Licht, Herr Konrekter,«« säd sei un stickte em dat Licht
an, »»un nu maken S' sick, as süs, an Ehre Geschäften.««–

De Konrekter satt nu dor un malte mit rode Dint in de Schäulers ehre Bäuker
'rümmer, un männig Fehler, de süs Gnad' vör sinen Ogen funnen hadd, de würd
dick anstreken, un wenn hei unnen de Summ henschriwen ded, stippte hei ümmer
irst frisch in dat rode Dintenfatt, dat sei recht fett 'rute kamen süll, un
schrew allerlei nichtswürdige Anmarkungen dorunner.

Kapittel 7.

Woans de Dichter Kägebein de Mamsell Soltmannen 'ne Kußhand up den Puckel
smitt, un de Herr Konrekter in sinen Bregen afstöhmen un utuhlen deiht. – Wo
Dörchläuchten mit de Swälken tauglik in Nigen-Bramborg ankümmt. – Wo Wilhelm
Halsband Einen gripen will un sülwsten grepen ward. – Von den klauken Hans un
den dummen Hans. – Wo twei Monarchen up den Mark tau Nigen-Bramborg spaziren
gahn un sick Krig erklären. – Wer woll winnt? – Halsband un Dürten Holzen sälen
in ein abscheuliches, düsteres Lock smeten warden. – Rand smitt den
Pottpurrih-Pott intwei. – Dörchläuchten höllt sine Leweh, kriggt äwer keinen
Tweiback, un em ward de nervus rerum gerendarum intweisneden.

So vergung denn nu de Tid, Is un Snei wiren mitdewil ok vergahn, tau
Fastelabend wiren de leiwen Nigen-Brambörger Kinner vör Dau un Dag' in de
Straten 'rümmer un in de Hüser 'rinner lopen un hadden ihrsame Borgers un
dugendsame Husfrugens ut de Bedden 'rute stüpt, un ok de Herr Konrekter hadd
sick mit Heitweckens losköpen müßt von de blankupputzten Barkenrauden, mit de
em 'ne ganze Ban'n von lütte, driftige Quintaners un Quartaners de Flöh von den
Rüggen jagen wull. Dürten Holzen hadd sick gegen dese wille Jagd upsmiten
wullt, hadd äwer sülwst in den Düstern en por Rapps up de Del afkregen un
hadd't nich hinnern kunnt, dat de Gesellschaft bet in de Slapstuw von den Herrn
Konrekter 'rinne braken was.

Nu satt de Herr hüt bi dat Middageten un hadd den Kopp in de Hand stüt't, un de
schönen Heitwecken legen mit Botter un Zucker un Kaneilsbork – nich rög' an! –
vör em in de säute Melk, un hei süfzte: »Dat is en verdreitlichen Morgen för mi
west, Dürten.« – »»Je, Herr,«« säd Dürten, »»äwer ick heww dor nich an dacht,
dat de Jungs so unbescheiden sin würden, sick an Sei tau vergripen. Mi hewwen
s' äwer ok mit en por schöne Strimen äwer de nackten Armen bedacht.«« – »Ih,
dat mein ick nich. – Jung's sünd Jung's un willen ehr Vergnäugen hewwen; äwer
wenn oll Lüd' tau Jung's warden, denn ward dat slimm. Denk' Di, Kunst hett mi
würklich verklagt, un ick sall mi in Nigen-Strelitz stellen un för min Sak
upkamen.« – »»Dat dauhn wi nich!«« rep Dürten. »»Ne, dreimal is recht, dat
virte Mal en Schinnerknecht; dreimal möten sei uns kamen, un denn antwurten wi
irst, un dat is so wid ok ganz gaud, dorbi kann de Minsch sick doch irst
ordentlich besinnen. – Äwer nu reden S' nich mihr von de Sak, dor kümmt Ehr
Fründ, de Herr Avkat ut Nigen-Strelitz, grad' up de Husdör los.«« –

»Guten Tag, guten Tag,« kamm Kägebein nah de Stuw herinner, »ah, beim
Mittagessen! – Aber ich will nicht stören.

Störe niemals bei dem Mahle
Auch dem besten Freunde nicht,
Weil er sonst nur kalte, schmale
Und getalgte Happen krigt.

Ich werde mich hier ans Fenster setzen.« – »»Dauhn Sei dat,«« säd de Konrekter
un et. »»Nemen S' mi dat nich äwel; äwer Unsereinen is de Tid knapp taumeten,
un nödigen kann ick Sei ok nich, denn wi hewwen hüt nich mal Fleisch op den
Disch.«« – De ganze Red' schinte äwer för Kägebeinen ümsüs hollen tau sin, denn
hei kek stramm gradäwer nah de Mamsell Soltmannen ehr Finster un bedrew dorbi
sonderbore Anstalten, hei dinerte un nickköppte un plinkte un smet Kußhän'n
äwer de Strat 'räwer un sach so glückselig ut as en ollen Esel, wenn em de
Krüww vull Hawern schüdd't is. Dürten schüddelte mit den Kopp, de Konrekter et
wider. Kägebein breid'te de Arm ut un hadd sick so, as wenn wat ut de
Soltmannen ehr Finster dwas äwer de Strat fleigen würd, un hei süll dat in sine
Arm upfangen. Dürten schüddköppte düller, de Konrekter et unverzagt in de
Heitwecken wider. – Tauletzt kamm äwer bi Kägebeinen de feine Poesie taum
Dörchbreken, dat was, as wenn sick Allens, Hart un Lung' un Lewer, bi em
ümkihrte, hei drückte de ein Hand up dat Hart, as müßte hei sin arm Ingeweid'
dal drücken, dat em dat nich ganz ut de ollen Verfat kem, un hei stöhnte ut de
deipste Mag' herute:

»Oh, welch Entzücken,
Dich zu erblicken!
Oh, Dorimen',
Dich wiedersehn,
Das bringt mich in die ärgste Pein.
Mit Deinem schwarzen Augenschein,
Ich bitte Dich, halt ein! halt ein!«

De Konrekter was upsprungen un kek äwer Kägebeinen sine Schuller un kau'te mit
vulle Backen de Würd' dörch de Heitwecken 'rute: »»De Soltmannen!«« – Dürten
was ok upsprungen un kek äwer den Konrekter sine Schuller un säd mit en
gewissen Ingrimm vör sick hen: »De olle Gel!« – »»Oh, Dorimen' . . .«« fung
Kägebein wedder an. – »So heit sei nich, sei heit Korlin,« rep Dürten dormang.
– »»Kennen Sei de Mamsell?«« frog de Konrekter un wis'te mit de Hand äwer
Kägebeinen sine Schuller, so dat de Nachborin dat för gaud höll, von't Finster
afsid tau gahn, denn ehr müggten woll för 'ne anstännige Leiwesgeschicht tau
vele Taukikers sin. – »Kennen, sagen Sie? Kennen, mein Gönner?« rep Kägebein un
smet ehr, as sei weg gung, noch 'ne Kußhand up den Puckel, »anbeten, adorieren
müssen Sie sagen. – Oh, Dorimene!« rep hei un drückte mit de Hand an sinen
Dichterkopp 'rümme, as wir't 'ne Zitron, un hei müßte dorute recht wat Sures un
Sarwes 'rute drücken un in sin säutes Dichterlewen 'rinne drüppeln laten,
dormit dat de Lüd', de sine Gedichte lesen, doch ok en Vörsmack von de Weihdag'
kregen, unner de hei sine Kinner in de Welt set't hadd. – »Kennen? Oh,
Dorimene! – Sie ist ja drei volle Jahre lang meine Muse gewesen, meine
undankbare Muse, als sie noch Kammerjungfer bei der Prinzeß Christel war.« –
»»Na, denn ward sei nu jo woll dankbar naug wesen,«« säd Dürten un gung mit de
äwrigen Heitwecken ut de Dör. – »Hm!« säd de Konrekter, »also neger sünd Sei
ehr nich kamen, blot, dat Sei ehr ansungen hewwen?« – »»Freundchen, Gönnerchen,
wie sollte ich?! – Ihre hohe Stellung als Kammerjungfer bei der Prinzeß, und
dann der feine Hofton in Neu-Strelitz.«« – »Na, de ward sick doch ok hollen
laten, denn wat ick so von Dörchläuchten un de Prinzeß Christel seihn un hürt
heww . . . .« – »»Gönnerchen, das kennen Sie nicht,«« föll hir Kägebein in,
»»um so etwas zu verstehen, muß der Mensch ein fein überzogenes
Saiteninstrument sein, auf dem in zarten Stunden die Musen und Grazien spielen.
– Hören Sie!«« un hei halte en Korrekturbagen ut de Tasch. »»Dies ist der
dritte Korrekturbogen, ich gehe immer die drei Meilen hin und zurück und hole
ihn selbst aus der Druckerei, er könnte mir ja verloren gehn. – Hören Sie! Hier
ist ein Gedicht an Dorimene, welches meine betreffenden Gefühle ausdrückt:

Oh, Dorimen', nur in Gedichten und in Reimen
Wagt die Empfindsamkeit zu Dir zu keimen,
Die andern Wege sind mir streng verschlossen,
Die ich so gern an Deiner Brust genossen.
Ich . . . .««

»Ne, ne!« rep de Konrekter, »nemen S' nich äwel, ick heww kein Tid, ick möt in
de Schaul. Also« – un hei sammelte sick sine Bäuker tausam – »wider as bet taum
Ansingen sünd Sei mit de Mamsell nich kamen? – Wo känen Sei dat denn wagen, ehr
von hir Kußhän'n tautausmiten?« – »»Lieber Gönner, das steht uns Dichtern frei,
darin unterscheiden wir uns von den sterblichen Menschen. Wenn uns Rücksichten
und Verhältnisse entgegentreten, so schwingen wir uns darüber hinweg.«« – »Dat
heit, in desen Fall hewwen Sei sick mit ehre Küß äwer de Strat wegswungen. Ut
de Neg' hewwen Sei sick also nich küßt.« – »»Freundchen, wie wäre das möglich!
Da ginge ja jede feine, poetische Empfindsamkeit verloren.«« – »Na,« säd de
Konrekter un makte de Husdör up, »dor sünd nu annere Lüd' annere Meinung. Na,
ick gah hir linksch dal,« un hei kek sick nah Kägebeinen üm; äwer de stunn all
wedder un dinerte nah de Soltmannen ehr Finster 'räwer un wull ehr 'ne Kußhand
tausmiten, dunn dreihte sick sine undankbore Mus' snubbs üm, un de Poet stunn
dor as Botter an de Sünn. – »Minsch,« rep de Konrekter, »Sei seihn jo ut as en
verunglückten Sünnenprust. – Na, adjüs, ick möt maken, dat ick henkam. – Hm!«
säd hei, as hei sine Weg' gung, »dat geföllt mi von de Nachborin, dat sei em
bet up Stun'ns noch nich küßt hett, un dat sei sine poetische Utverschamtheit
den Rüggen taukihren würd. 'T möt doch en recht bescheidenes Frugenstimmer
sin.« – »»'T möt doch en recht utverschamtes Frugensminsch sin,«« säd Dürten un
ret in ehre Stuw argerlich un hastig an 'ne tausamwirte Fitz Goren 'rümmer,
»»mit den hett sei sick ok all inlaten.«« – –

So was ok Ostern kamen un de Herr Konrekter hadd ganz richtig prophenzeit, hei
hadd würklich sin tau Ostern fällig Gehalt nich kregen, un dorüm kunn Dürten ok
noch nich ehr Wihnachtsgeschenk krigen. Äwer so is dat einmal in de Welt; wat
Einer will, dat kriggt hei nich, un wat hei kriggt, dat will hei nich; de Herr
Konrekter wull sinen rechtmäßigen Gehalt hewwen, un hei kreg de
unrechtmäßigsten Ladungen vör't Hofgericht tau Nigen-Strelitz. Hei was indeß
doch all en beten dickfelliger in de Sak worden, Dürten säd em alle Dag': bang'
maken gelt nich! un: holten Sei man de Uhren stiw. Un dat Frühjohr was kamen un
hadd in sinen Däts en beten utlüft't un de dicken Winterdünsten verjagt, un
hadd de Spennweben, de de Sorgen üm sinen gelihrten Bregen spunnen hadden,
sauber utkihrt un utuhlt, un de Sünnenschin fung an, all wedder Äwerhand bi em
tau krigen, blot wenn em sin Swager Kunst einmal unverseihns in de Möt kamm un
em so von unnen up angludern ded mit so'n spöttschen Schin üm de Lippen, denn
sprüt'ten un spölterten all de lütten Gläs' Madera von acht Johren her in sinen
Kopp herümmer, un all de leiwen Botterbröd smerten sick up sine Seel fast, dat
ut sin rendlich Babenstüwken un ut sin sauber Hartenskämmerlein en smuddlig un
smerig Huswesen würd, worin dat Frühjohr un Dürten vergews Rendlichkeit tau
bringen dachten. –

Mit dat Frühjohr un dat irste Gewitter un de irsten Swälken treckte denn nu ok
Dörchläuchten in Nigen-Bramborg in. Lütte Mätens mit witte Kleder un
Rosenkräns' un Gedichten wiren dunntaumalen noch nich Mod' in Meckelnborg, äwer
'ne annere lütte Ort was stark begäng' un sall jo all tau den hochseligen
NiklottenNiklot, Gründer der meckl. Dynastie, um 1200 n. Chr. sine Tiden in
Mod' west sin: de lütten Stratenjungs; dese lütte Ort lep nu mit de beiden
Löpers vör Dörchläuchten un Prinzeß Christel ehre Kutsch vörup un drawte mit
Jochen Bähnhasen sinen spattlahmen Brunen tau Strid un bröllte achter de drei
Lakayen, de an de Kutsch hackten: ›vivat hoch!‹ achter her; un de
Schausterfrugens un de Bäckerfrugens un de Frugens von de Tüffelmakers un de
annern Frugens bunnen sick de blaggedrückten Schörten af un weihten dormit ut
dat Finster 'rut un repen: »Willkam ok, Dörchläuchting!« un: »Gun Dag ok,
Dörchläuchting!« un as nu de Wagens mit de Hofstaaten kemen, säden sei so äwer
de Schullern weg: »Na, de lat't man, dat sünd blot de Annern.« – So höll den
also Dörchläuchten mit sine Christel-Swester drei Dag' vör Himmelfohrt sinen
Intog un treckte ganz glücklich un taufreden in sine Paleh, indem dat de Hewen
ganz klor was, un Gewitterwulken sick nich seihn leten. Prinzeß Christel
treckte bi Buttermannen up den Bähn. –

An den Himmelfohrtsmorgen so hentau säben stunnen drei Lüd' vör den ollen
Böttcher Holzen sine Dör, dat ein was Stining, dat anner Dürten mit 'ne
Schöttel in de Hand, un de drüdde was de Löper Halsband. – »Ne,« säd des', »hüt
kann ick nich kamen, dor is noch vel tau besorgen bi uns, dat wi in Rauh kamen,
un denn möt ick mi vermorrntau en beten up't Lopen äuwen.« – »»Wat?«« frog
Dürten scharp, »»känen S' dat noch nich? mi dücht, nahgradens künnen S' dat oll
Rönnen doch woll unnerwegs laten.«« – »Dürten, dat kennen Sei nich. – Seihn S',
Fleischfreter löppt binah all so fix, as ick, un hei hett sick de Sak in de
letzte Tid hellschen annamen. – Ne, so lang' ick den ßackermentschen Posten
verwachten sall, will ick ok de Öbberst dorin sin. – Den Winter äwer sitt Einer
sick stiw, un in'n Frühjohr is dat tau natt, nu is dat drög, nu möt Einer de
Beinen smidig maken.« – »»Wilhelm, ick mein,«« föll Stining hir in, »du wullst
dat ganze Geschäft upgewen.«« – »Dat will ick ok, Stining; äwer ick möt de Tid
afpassen, dat ick mit Dörchläuchten in'n Gauden oder in'n Bösen utenanner kam.
– Morgen kam ick wedder in Vadern sine Warkstäd.« – »»Mi wohrt dat vel tau
lang,«« föll Dürten in, »»worum lopen Sei nich äwer de preußsche Grenz? lopen
känen Sei jo doch.«« – »So? – Dat künn ick woll. – Wo blew äwer Stining un
Vader?« – »»Ick . . . .«« fung Stining an. – »Du bliwwst hir,« föll Dürten
hastig in, »wo? Ji ward't doch ok nich dat Lopen krigen. Ne!« rep sei un wull
noch en rechten Trumpf upsetten, würd äwer unnerbraken.

»»Es wird bekannt gemacht,«« rep de städtsche Utrauper Stamer, »»der die den
das in den Kopf habenden Sohn des Schustermeisters Grabow betreffenden,
richtigen Nachweise über seinen augenblicklichen Aufenthalt liefert oder den
Kranken selbst einfängt, erhält von dem das diesmal ein für allemal auslobenden
Vater fünf Taler Belohnung. – 'T sünd Plötz up den Mark, ok Bückling', föfteihn
för en Schilling.«« –

»Gott bewohr uns, Stamer,« rep Dürten den Utrauper an, un in densülwigen
Ogenblick klüngen ok alle Finstern in de Nahwerschaft, un herute keken eben so
vele Wiwerköpp mit Nachtmützen un ahn Nachtmützen un repen ebenso as Dürten:
»Gott bewohr uns, Stamer, wat's dit? Wer süll so wat denken! Schauster Grabow'n
sin Sähn! Wo is hei denn henlopen?« – »»Vaddersch, büst nich klauk, so tau
fragen! Dat weiten sei jo eben nich.«« – »Ne,« säd Stamer, »dat weiten sei
nich, un wi von den Magistrat weiten't ok nich; äwer vör den Treptowschen Dur
säden sei, wenn hei dat west wir, den sei dor seihn hadden, un hei wir nich
annerswo hengahn, denn wir hei nah Broda hentau gahn. – Na, gun Morrn! Ick möt
wider.« – »»Dat heww ick mi woll dacht,«« säd Schauster Knirken sin Fru, »»dat
hei nah Broda hentau gahn is.«« – »Ja, nah Broda is hei,« säd de Daglöhnerfru
Rühringsch, »Jochen Mahnk, as hei de Gäns' stahlen hadd, de lep dunn ok in't
Brodasche Holt.« – »»Ja, nah Broda is hei, wo süll hei süs ok henwesen?«« repen
s' Alltausamen, un Dürten winkte Stining un Halsbandten nah ehr Vaders Husdel
'rinner. – »Wer is nah Broda?« frog en dicken, utverschamt klauk utseihend
Mann, den 't so let, as hadd hei 't fustendick achter de Uhren, un de up 'ne
bunte Fahlenstaut de Strat langs kamen was. – »»Ih, Herr Wendhals,«« fungen
denn nu de Wiwer an tau vertellen, »»weiten S' denn nich? . . . .««– un nu
vertellten sei de Geschicht – »»un nah Broda is hei, un hett sick in den Kopp
set't, hei is ein von Dörchläuchten sin Hofdeinsten, un de Prinzeß Christel
will em frigen.«« – Un Hans Wendhals, de dunntaumalen Dörchläuchten sin
Kammerpächter up dat Brodasche Holt was – jo nich tau verwesseln mit Hans
Wendtlandten, de dor up Stun'ns Kammerpächter is –, red langsam de Strat
hendalen un äwerläd sick de Sak un kamm tau den Sluß, wenn em so vermorrntau
noch fiw Daler in den Weg felen, so wir dat 'ne schöne Sak – worut Einer all
seihn kann, dat ick von Wendhalsen un nich von Wendlandten, un von ollen un
nich von nigen Tiden red', denn up Stun'ns würd sick en Kammerpächter vel üm
fiw Daler scheren.

Un Dürten makte up de Del ok en Plan up de fiw Daler: »Halsband,« säd sei, »Sei
känen lopen, un Sei willen jo ok vermorrntau lopen; wo wir dat, wenn Sei den
unglücklichen jungen Minschen so wedder grepen?« – »»Ih Gott, Dürten, wo süll
ick den grad' finnen? denn von Broda, dat's doch man en ollen Wiwersnack.«« –
»Sei is't doch ganz egal, wo Sei lopen,« säd Dürten, »un Einer kann dat doch
nich vörher weiten. Sei känen jo Glück hewwen.« – »»Ih ja,«« säd Halsband,
»»wenn 'ck kein Glück heww, so heww 'ck 't doch nödig, un ick kann jo dor ok
hengahn, mi is't egal; äwer üm de fiw Daler dauh 'ck 't nich, wenn ick't dauh,
denn dauh ick 't üm den armen Minschen. Na, adjüs ok!«« – »Dat's recht,
Wilhelm,« rep em Stining nah, »wat mägen sick sin ollen Öllern ängsten!« –
»»Stining,« säd Dürten, »»dat is 'ne unverstännige Red'; wenn hei em gripen
deiht, denn hüren em de fiw Daler.«« – »Dürten, wer denkt bi so'n Unglück an
dat Geld?« – »»So? – So bliw man bi, denn wardst Du wid kamen. – Ja, wenn
Schauster Grabow en armen Mann wir, äwer hei het't jo. – Ne, in so'ne Saken möt
Einer Vernunft bruken. – Un ick süll s' ok bruken un süll mi Plötz von den Mark
halen. – Na, gun Morrn.«« –

As Halsband ut dat Treptowsche Dur gung, namm hei sinen Haut af un treckte
sinen Rock ut, dat hei sick lichter maken wull un läd beide Deil in den
Durschriwer sine Stuw, un as hei ut den Dur was, set'te hei sick in en lütten
Zuckeldraww un drawte mang de Gorens dörch up dat Brodasche Amt tau. – Kein
Minsch was wegen den Festdag in de Gorens, kein Minsch was up den Fell'n tau
seihn, den hei nah den jungen Minschen fragen kunn, hei lep also förfötsch
wider un kamm ümmer düller in den Swung; dat Weder was so schön un de
Morgenstun'n noch nich tau heit; 'ne Mäuh was em dat Lopen nich, hei was't
gewennt, un as hei an Hans Wendhalsen sinen ollen Dreisch kamm, lep hei den
Slag dal un wedder taurügg, de Lust brok bi em dörch, as bi uns in de jungen
Johren, wenn wi bi gauden Weder un starken Schritt 'ne Fautreis' makten, denn
bi en richtigen Löper is dat Lopen dat sülwige, wat bi annere Lüd' en starken
Schritt is. – Hei verget denn ok bi sine Lust Schauster Grabow'n sinen Sähn un
de fiw Daler, hei lep. –

De Kammerpächter, Herr Hans Wendhals, red noch irst bi'n Kopmann vör un
betahlte 'ne Reknung, denn dat Reknungbetahlen was sine starke Sid, red äwer
den Mark, un as hei up den Fischwagen en groten, frischen Aal sach, handelte
hei sick den an un proppte sick den in de Tasch, denn hei was en rechten
praktischen unner de dunnmaligen Ökonomikers un höll sick grote Taschen, wat
recht von em was, denn Keiner kann weiten, wotau de nich mal nütt sünd. –
Ditmal wiren sei nu för den Aal wat nütt, denn hei kunn dor bequem 'rute
krupen. En pormal was hei denn ok all up den besten Weg, adjüs tau seggen; äwer
Hans attrappirte em ümmer noch tau rechter Tid, müßt äwer von nu an den ganzen
Weg de Tasch tau holten un kunn dessentwegen man sacht riden. Dorbi was em de
Schaustersähn un de fiw Daler ganz ut den Gedächtnis kamen; äwer as hei up
sinen Dreisch Halsbandten dor ümmer hen un her lopen sach, schot em dat Blatt:
ja, dat is de Verrückte! Hei stangelte nu mit Arm un Bein up de oll Fahlenstaut
herümmer, dat hei sei in't Lopen bröchte, denn hei wull Mannschaften taum
Gripen halen, un doräwer verget hei nu den Aal. – Hei jog up sinen Hof, rep
äwer de Knechts, halte de Daglöhners tauhop, un wil hei en glupsch klauken Mann
was, ok äwerall keine olle Bang'büx, un vele geistige Gegenwart besatt, dachte
hei gor nich an sinen Aal un stellte sine Lüd' hellschen praktisch an: »Ji
säben slikt Jug den Räustergraben entlang, un wi annern acht sliken uns achter
den Äuwer 'rüm, un wenn wi em denn in de Midd hewwen, un ick Hurrah raup, denn
von alle Siden d'rup los! Hewwen möt wi'n!«

Dat geschach denn nu ok grad', as Herr Hans Wendhals dat seggt hadd.– »Hurrah!«
– Halsband stunn still.– »Fat't em! – Wiß holten!« un as hei't sick dacht hadd,
so geschach't, sei hadden em un höllen em wiß. – »Hir!« un hei langte in de
Tasch un wull en Sacksband 'rute säuken. – »Wo, Deuwel, is min Aal? – Schad't
nich!« hei dachte an de fiw Daler. – »Hir!« – De Sacksband würd 'rute halt, un
nu süll Halsband bunnen warden. – »»Herre Gott! So laten S' mi doch! – Wat is
los? Wat sall ick,«« rep de, »»ick bün jo de Löper Halsband, Dörchläuchten sin
Löper.«« – »Ja, 't is All richtig, min Sähn, un de Prinzeß Christel will Di
frigen. – So, nu binnt em man de Hän'n up den Puckel!« – »»Herr,«« säd Hans
Wendhalsen sin Staathöller, de binah ebenso klauk was, as Hans sülwen,
»»verwurrn is hei; wenn hei sinen Klauk hadd, denn lep hei hir nich in'n Horen
ahn Rock an den Himmelfohrtsmorgen up unsen Dreisch 'rümmer.«« – »Schapskopp!«
rep de Löper, un – swabb! – hadd de klauke Staathöller einen an den Bregen, un
Klauk-Hans hadd woll den tweiten kregen, äwer de Äwermacht was tau grot,
Halsband würd bunnen, un de ganze Gesellschaft gaww em nu dat Geleit nah
Nigen-Bramborg 'rinne. –

Wenn dit Stück up Stun'ns passirt wir, denn wir Hans woll nich wid mit sinen
Vagelbunten in de Stadt 'rinner kamen, ahn dat em 'ne Latern äwer sin Verseihn
anstickt wir, denn up Stun'ns dor lewt un wewt dat tau Nigen-Bramborg in de
Treptow'sche Strat un in de annern Straten von Minschengewäuhl, as wenn dor
ümmer Johrmark is, as tau Berlin in de Königsstrat, un sörre dat sei de
Iserbahn kregen hewwen, sall jo dat noch düller uthaugen; äwer dunntaumalen was
dat Stratenlewen vel swacker, as dat Kirchenlewen; wat nu in den Gegendeil
steiht. – As nämlich Halsband dörch de Strat ledd't würd, was allens in de
Kirch, un blot de lütten, sünden- un gottlosen Stratenjung's nammen sick siner
an, äwer von't verkihrte En'n, sei schregen achter den armen Löper her: »Ho!
kikt! ho! – Sei hewwen Halsbandten grepen. – Halsband hett stahlen!« un gewen
em dat Geleit bet taum Rathhus', denn dor müßte jo Klauk-Hans sinen Fats
afliwern wegen de Wichtigkeit un wegen de Richtigkeit. –

Äwer twei Perßohnen hadd Klauk-Hans nich in sine Fiw-Daler-Reknung mit
inrekent, de in dese Sak en düdlich Wurd intaureden hadden un ok mit inreden
wullen, de ein was Dürten Holzen, un de anner was Dörchläuchten. – Dürten makte
grad' rein in ehren Herrn sine Stuw, wil dat hei in de Kirch was; de Finster
stunnen apen, un as Halsband up den Mark bröcht würd, hürte sei in ehre Strat
den Larm von de lütten Stratenjung's, sei kek ut, denn obschonst sei nich
niglich was, müggt sei doch girn Allens weiten, sach äwer nicks as en Hümpel
Lüd'. – »Wat is dor los, Krischäuing Birndt?« frog sei einen lütten
Stratenjungen, de dor vörbilep.– »»Sei hewwen Halsbandten de Arm up den Puckel
bunnen, Halsband hett stahlen.«« – »Mein Gott!« rep Dürten, »wat is dit? – Wat
is dit?« un stört'te up de Strat 'rute, denn sei was en kortresolvirtes
Mäten. –

Dörchläuchten was den Morgen en beten tidiger upstahn, as för gewöhnlich, un
gung nu in 'ne rode, sidene Hos', witte, sidene Strümp un Schauh mit blanke
Snallen en beten vör sine Paleh up un dal; in de ein Hand hadd hei en Ruhrstuck
mit en demantenen Knop un hadd sei hinnenwarts up sinen vigeletten Sanftrock
leggt, de dick mit gollen Tressen beset't was, hinnen in den Nacken lagg em en
breiden Horbüdel, un up den Kopp satt em en lütten, verdeuwelten Dreimaster, de
de sworen Regirungssorgen in so wid verdecken würd, dat dor blot en por
rechtsch un linksch verluren 'rute kiken kunnen; twei Lakayen gungen acht
Schritt langs achter em, un Kammerdeiner Rand stunn in de Dör un kek tau, indem
dat hei sick ogenschinlich äwer sinen Herrn freu'n ded. – »Gun Morrn,
Dörchläuchting!« säd oll Böttcher Holz, de tau Kirchen gung. – »»Gun Morrn ok!
«« säd Dörchläuchten gnedigst wedder. – »Gun Morrn ok, Dörchläuchting,« säd
Slachter Jürndtsch, de grad' en por Karmenadenstücken nah den Herrn Hofrath
Altmannen sinen Hus' dragen wull, denn de Herr Hofrath et ümmer girn en beten
wat Apartes, un Karmenaden wiren dunntaumalen för de Nigen-Brambörger noch ganz
wat Apartes, »gun Morrn ok, Dörchläuchting; na, ok wedder en beten hir? Ja, 't
is hir äwer ok gor tau schön bi uns, un't Weder is ok so schön, un denn hewwen
wi ok up Stun'ns so'n schönes Hamelfleisch, un . . . .« – »»Gun Morrn ok,«« säd
Dörchläuchten un gung gnedigst wider. – »Gun Morrn, Dörchläuchting,« pust'te
Bäcker Schultsch heranne, de so vullkamen utsach in ehren gräunen, breiden Rock
un brun sidenen Dauk un witte Sünndagskapp, as wenn sei ut dreiduwwelte Sträng'
tausam drellt wir; un dat was sei ok, denn irstens was sei Dörchläuchten sine
Nahwersch liktau von sine Paleh, tweitens was sei Dörchläuchten sine
Stutenliwerantin, un drüddens was sei den gnedigsten Herrn sine Mitkollegin
in't Regiren; denn wat Dörchläuchten för't ganze Land, was Schultsch för ehr
Ganzes Hus, un ehre Unnerdahnen säden, sei regirte in'n Ganzen noch en gauden
Schepel forscher as Dörchläuchten sülwst.

As nu dese beiden regirenden Monarchen up den Mark tau Nigen-Bramborg tausamen
dropen, was dat för alle Nigen-Brambörger, de taufällig ut dat Finster keken,
hellschen fierlich antauseihn, wo sei sick de gegensidigen Ihren erwisen deden,
indem dat jeder wat von sine eigene Würd' nahgaww, üm den annern tau Ihren tau
bringen. – De regirende Bäckerfru as lüttere Potentat – dat heit, nah de
Unnerdahnen berekent – fung drei sößteihnfäutsche Raud rhinländsch Mat von
Dörchläuchten af dormit an, de Hannürs tau maken, dat sei dor en lütten Knicks
makte, as sei süs woll för en gauden Kunden in ehren Vörrath hadd; dorup rückte
sei twei Raud vör, de Hän'n in de Siden un mit Pusten – äwer blot wegen ehre
Vülligkeit, nich ut Stolz – un makte en Knicks, as hei sick ungefihr för den
irsten Burmeister paßte, gung denn neger, stek de Hän'n unner de Schört un
folgte sei äwer de Mag', un dükerte nu dicht vör Dörchläuchten unner un schot
in'n Dutt tausamen, as wenn ein von ehr Virschepelssäck mit Weiten unnenwarts
en Ret kregen un utlopen wir, un säd, as sei wedder tau Höchten un tau Athen
kamen was: »Gun Morrn, Dörchläuchting.« – De regirende Herr as grötere Potentat
makte sine Mitkollegin 'ne lütte Wennung halw linksch tau, läd sine linke Hand
an den Degengriff, grep mit de rechte an den Dreimaster, äwer blot üm sick
dorvon tau äwertügen, wat hei ok fast naug sitten ded, dat hei sine högeren
Ihren un Würden jo nicks vergew. – »»Gun Morrn ok, Schultsch. Wat will Sei?««
frog hei. – Schultsch wull nu vel: irstens wull sei an desen gesegenten
Himmelfohrtsdag, wenn sei wegen ehre irdische Vülligkeit un Kumplettigkeit ok
nich grademang gen Himmel fohren kunn, doch as regirende Bäckerfru Schulten in
de Ogen von de ›Groten an den Mark‹ tau Nigen-Bramborg so hoch stigen, as ehr
Gewicht taulet, un wull derentwegen ehre Ledder an Dörchläuchten sine Hoheit
anleggen un doran tau Höchten klaspern; un tweitens wull sei – Geld. –
Dörchläuchten hadd nämlich in den Sommerfeldtog von verleden Johr allen
Mundvörrath för sick un sine Armee von Hofdeinsten un Lakayen ut de Gegend
requirirt, wo hei sin Standquartir upslagen hadd, un hadd doräwer Schatzbongs
utstellt; dat heit mit annern Würden, hei hadd tau Nigen-Bramborg an den Mark
un Umgegend sinen Unnerholt tausamen pumpt un hadd verspraken, hei wull
taukamen Johr betahlen, den Rathskellermeister Kunsten den Win, den Slachter
Christlieben dat Fleisch un Bäcker Schulten dat Brod un den Stuten. Nu hadd
sick Schultsch dat vörnamen, desen Staatsverdrag tüschen Dörchläuchten,
Paciscenten up de eine Sid, un tüschen ehren Eheherrn Krischan Schulten,
Paciscenten up de annere Sid, up diplomatischen Wegen in Richtigkeit tau
bringen. Sei gung nu also, as ehr Dörchläuchten de Frag': »wat will Sei?« so –
baff! – in den Bort smet – denn sei hadd en beten von Bortwarks – gor nich
d'rup in un säd, indem sei mit Dörchläuchten anfung up un dal tau gahn un sick
üm den hogen Herrn sin dörchläuchtigstes Achterdeil herümmerwölterte, dat sei
em de ihrfurchtsvulle rechte Sid äwerlet: »Je, Dörchläuchting, dat seggen Sei
woll. Seihn S', ick bün up Fastelabend nu ok all dreiunfößtig worden, un wat
min Krischan is – Sei kennen em jo, hei was jo dat, de dunntaumalen, as de
Börgerschaft Sei wegen de nige Paleh tau Pird von de Dannenkraug afhalen ded,
dat Mallür hadd, dat em de Stigbägel ret un hei von't Pird föll, wobi Sei noch
de hoge Gnad' hadden tau seggen: de Swinegel wir woll besapen; wat hei äwer
nich was, denn – Snaps? – nich rög' an! äwer Bir – ja, dat drinkt hei – wi
hewwen äwer ok schön Bir – duwwelt un einfach, wat de slichten Minschen ut
Schawernack ›Lüttjedünn‹ nennen. – Nu frag' ick Sei, Dörchläuchten, is dat
Lüttjedünn, wovon söß Buddeln en Kirl ümsmiten?« – Hir was Schultsch ehr Pust
tau En'n un Dörchläuchten sin Paleh, hei dreihte also üm un säd, dat hei so'n
Bir sülben nich för Lüttjedünn estimiren künn. – Schultsch makte wedder ehre
Wennung achter em 'rüm un säd: »Dat segg ick, Dörchläuchten, un de Herr
Konrekter drinkt ok ümmer dorvon, dat heit Alldags, Festdags drinkt hei
Duwwelbir. – Äwer wat ick seggen wull – mit Krischanen – ick segg,
Dörchläuchting, hei ett tau unrimschen un denn so fett! Seihn S', dor kam ick
nilich äwer tau, dor hett hei sick en Stück Ledderkes' afsneden rund üm den
Kes' un hett sick dor Botter upsmert, un dat ett hei ahn Brod – dat hett hei
blot von den Kirl, den Zirzow'schen Hollänner, lihrt, un dorin is hei grad' as
en Kind. Ne, segg ick, Krischan, Kinnermat un Kalwermat möten oll Lüd' weiten.
Süh, segg ick, kik mi an, ick heww – Gott sei Dank! – ok en gauden Apptit, un't
helpt mi jo ok: äwer Du äwerdriwwst dat, Du geihst jo up as en Weitendeig, un
de Herr Konrekter seggt dat ok, denn hei kümmt männigmal bi uns vör un set't
sick bi Krischanen up de Bänk, indem dat hei Krischanen girn liden mag, un denn
set't hei sick ümmer up Krischanen sine fründliche Sid, denn Sei weiten jo,
Dörchläuchting, Krischanen hett vör en Johr de Slag rührt, un up de ein Sid
thrant em dat Og, un hei süht von de Sid ut, as wenn hei ludhals' rohren deiht,
wat äwer nich is, denn hei is ümmer lustig, un dorüm set't sick de Herr
Konrekter ümmer up sine lächerliche Sid, un Krischan vertellt denn allerlei
Spaß, denn hei is hellschen putzig in't Vertellen.« – Hir was de Pust un't
Paleh wedder tau En'n, un Schultsch makte wedder ehren Umswang. – »»Wat makt
denn de Konrekter?«« frog Dörchläuchting. – »Oh, ick dank velmal. Dat geiht jo
noch ümmer mit em so lala, hei is jo ok noch in sine besten Johren, un de Lüd'
seggen jo, hei will wedder frigen.« – »»Wat?«« fohrte Dörchläuchting up, denn
em schot mit einem Mal dörch den Kopp, dat hei för dat Woll von sine
Unnerdahnen upkamen müßt. »»Was will er!«« – »Herre Gott, Dörchläuchting,« rep
Schultsch un verfirte sick dägern, »is denn dat so wat Gefährlichs, wenn Lüd'
sick frigen? Wi Brambörger frigen all, wenn wi känen, un Magistrat un
Börgerschaft . . . .« – »»Dummer Schnack!«« rep Dörchläuchten, »»welche Person
will er heiraten? Wir wollen das wissen;«« un dorbi kek hei Schultsch dörch all
ehr Fett bet in dat Gewissen 'rin; denn kiken kunn hei hellschen. Schultsch
fäuhlte denn ok den forschen Blick von sine Ogen un fäuhlte, dat en gewaltigen
Herr ehre Nieren prüfte; Utflücht wiren nich tau maken, sei stamerte also: »Je,
Dörchläuchting, de Lüd' seggen jo, dat sall de Soltmannen sin, de vakante
Kammerjumfer von de hochgnedige Prinzeß; ick segg man, wat de Lüd' seggen; äwer
ick . . . .« – »»Dat sünd Kabalen,«« schreg Dörchläuchting, »»dor steckt min
leiw' Christelswester achter. Äwer ick will kein verfrigtes Volk üm mi 'rümmer
hewwen, un de Konrekter sall nich frigen, denn ick kann em nich missen. Dat
sünd Wiwerkabalen!«« – Hm, dachte Schultsch, wenn hei so bibliwwt mit Towen,
denn kriggst Du kein Geld, Du möst em wedder en beten begäuschen.
»Dörchläuchting,« säd sei lud, »dat mägen nu Kanebalen sin oder nich, äwer wat
de Lüd' seggen, is nich; de nimmt hei nich, un ick heww all ümmer tau
Krischanen seggt, Du sallst seihn, säd ick, wenn hei ein nimmt, denn nimmt hei
Dürten Holzen.« – »»Wer is dat?«« frog Dörchläuchten. – »Je, Dörchläuchting,«
säd Schultsch, un bögte sick recht tautrulich an den hogen Herrn 'ranne,
»kennen Sei Dürten Holzen nich? Dat is jo den Herrn Konrekter sine
Wirtschafterin« – de gnädigste Herr stunn bi de Nahricht von dese Mesallianz
ganz starr, Schultsch höll dit in ehren Unverstand för idel Sanftmäudigkeit un
red'te wider – »un sei is jo all fiw Johr bi em west, un't is en orndlich un en
flitig un en anseihnlich Frugensminsch, un dorbi is jo ok wider nicks nich tau
seggen, un ick bün jo ok Wirtschafterin west, as Krischan mi frigen ded – na,
dunn let mi dat ok noch en beten beter, as up Stun'ns – un sei is jo de Swester
von Stining Holzen, de Ehr Löper Halsband frigen will, un as Hofrath Altmann
gistern bi uns säd: Sei leden't nich, Dörchläuchting, dunn brummte Krischan wat
in den Bort un makte de Dör von de Stuwenklock up un satt fiw klockenige Stun'n
vör de Dör un schrew up dit Poppir de Reknung af, de von verleden Johr dor noch
von Sei in steiht. – Un hir . . . . Dormit wull sei em in ehren vullen
Vertrugen de Reknung in de Hand steken, äwer wo prallte sei taurügg! –
»Vaddersching,« säd sei nah Johren noch ümmer tau de Smädfru Swartkoppen, wenn
sei dit Stück vertellte, »hei süht jo för gewöhnlich man so geistlich un
blassing von Gesicht ut, äwer ditmal was dat doch grad', as wenn ick up
Krischanen sine nige schörlakene West kik, un de oll lütt Haut gung em up den
Kopp von sülwen ümmer up un dal, un sin Horbüdel hadd sick pil in En'n reckt,
un sine armen Beinen bewerten ordentlich vör Wuth, as hadd hei stats en por
Waden en por Kläterbüssen in de sidenen Strümp steken.« – Un sei hett dit nich
äwerdrewen, denn Dörchläuchten bewerte vör Wuth an den ganzen Liw:
»»Impertinentes Frauensmensch!«« rep hei un stödd ehr de Reknung ut de Hand,
dat Krischan Schulten sine sure, siwstünnige schriftliche Arbeit so licht äwer
den Mark henflog, as wir't 'ne blote Schauljung's-Arbeit. – »»Rand!«« rep hei,
»»wo ist der Esel?«« –Wenn hei desen Titel brukte, denn wüßte Rand ümmer, dat
Holland in Noth was un hei verlangt würd. Hei stört'te sick also ahn Besinnen
in den diplomatischen Strid un söchte de Differenzen tüschen de beiden hogen
Paciscenten tau vermiddeln, un dortau was hei, as wenn hei dortau eigends
anstellt wir, denn wenn Dörchläuchten ok sin Herr was, so was Schultsch wegen
ehr Duwwelbir sine leiwste Fründin. – »Mein Gott doch, Dörchläuchting, wat
iwern Sei sick? Wo känen Sei sick äwer Schultschen argern? – Mein Gott doch,
Fru Schulten, so laten S' doch de Arm ut de Sid! – Paßt sick dat? – Dor möt
Dörchläuchten sick jo äwer argern!« denn Schultsch hadd in ehre gerechte Sak de
Arm in de Siden stemmt. De beiden Lakayen wiren ok tausprungen, un
Dörchläuchten winkte blot mit de Hand, un de Lakayen verstunnen dat ok glik un
drewen Schultsch af, un Dörchläuchten winkte noch mal, un sei schücherten mit
Schultsch äwer den Mark 'räwer. – »»Rand!«« rep Dörchläuchten, as de Luft
halwweg' rein was, un halte deip Athen: »»de Konrekter will frigen, Halsband
will frigen«« – hir lachte hei hell up – »»dat Bäckerwiw giwwt mi 'ne
Reknung,«« hir ballte hei achter Schultsch de Fust äwer den ganzen Mark 'räwer,
»»wat? bün ick noch regirende Herr?««

Wenn Einer wegen dese Geschicht glöwen süll, dat de Bäckerfru Schulten tau
Nigen-Bramborg 'ne Oppositionskannedatin un 'ne Rebellerin wir, wil dat sei
Dörchläuchten mit verdreitliche Frigeratschonen un Reknungen unner de Ogen
gung, denn ritt hei up den Holtweg; mit de Frigeratschonen wull sei
Dörchläuchten blot en beten gnedig ketteln, denn sei wüßt von vordem, dat hei
hellschen niglich was un girn snacken müggt, un 'ne Reknung höll sei för 'ne
börgerliche Gerechtigkeit. Un wenn Einer ut dese Geschicht herute lesen süll,
dat Dörchläuchten en Tyrann oder gekrönten Bösewicht west wir, denn red hei
woll sogor in'n Düstern up en Knüppeldamm. Dörchläuchten was de sachtmäudigste
Potentat unner de Sünn, äwer Keiner dörft em an den Wagen führen, 't müßt All
nah sinen Willen gahn. Hei müggt ok girn von Frigeratschonen hüren un snacken;
äwer dorbi dörften keine Lüd' in't Spill kamen, de üm sine Perßohn wiren; un
'ne Reknung von sine eigenen Unnerdahnen höll hei för 'ne grote
Ungerechtigkeit. – Sall ick nu seggen, wer hir Recht hett in desen slimmen un
bedräuwten Handel, so möt ick mi, ahn en Vurthel dorin tau säuken, up
Dörchläuchten sine Sid stellen, denn irstens was hei regirende Herr, un dat
seggt vel; tweitens hadd Schultsch em ketteln wullt un hadd em knepen, un dat
seggt noch mihr; un drüddens brukt Keiner en gekröntes Haupt tau sin, üm
intauseihn, dat 'ne Reknung en fatales Stück is, un dat seggt am meisten, un
ick för min Perßohn segg dat ok.

Ungefihr dat sülwige säd Rand ok tau Dörchläuchten, un hei hadd em jo ok woll
wedder in en ruhigen Verfat bröcht, wenn de Düwel nich vermorrntau sin Spill
mit den Herrn Kammerpächter Hans Wendhalsen tau Broda hatt hadd. Grad' as
Schultsch von de beiden Lakayen von de ein Sid äwer den Mark drewen würd, drew
Hans von de anner Sid mit Halsbandten 'ruppe.

Dörchläuchten sin Zorn was grot, äwer sine Niglichkeit un sine angeburne
Furcht, dat em mal sin Rik afhannen kamen künn, was gröter. As hei de
Brodaschen Daglöhnerlüd' mit all de velen lütten Brambörgschen Stratenjung's up
den Mark un up sick taukamen sach, dachte hei natürlich as en verstännigen un
vörsichtigen Regent an Upruhr. Un nebenbi möt ick hir bemarken för de, de dit
lesen, dat Dörchläuchten abslutemang en grotes Schenie in't Regiren west sin
möt, denn dat Mark- un Afteiken von en richtig Schenie is, dat dat ut den
bloten Schatten, den de Taukunft vör sick her smiten deiht, Allens uttaudüden
weit, wat passiren ward. Dörchläuchten verfirte sick äwer den Schatten, den de
Daglöhners un de Stratenjung's up den Brambörg'schen Mark smiten deden, un sall
den sülwigen Abend noch tau Randten as regirendes Schenie seggt hewwen: »Rand,
wir stehen am Vorabende großer Ereignisse,« un wil Hans Wendhalsen sin Upruhr
von Westen tau up em tau kamen was, sall hei dortau set't hewwen: »Rand, Du
sallst seihn, in den Westen treckt en Swark up, in Frankrik breckt 'ne
Revolutschon los.« – Rand was tauirst ok de Meinung, dat sick en lütten Upruhr
upsmiten künn, äwer as hei sach, dat sine Fründin, de Bäckerfru Schulten, sick
dor ganz unschüllig 'rinne mengeliren ded, säd hei: »Dörchläuchten, 't is
nicks. Wo ward sick 'ne Brambörg'sche Börgerfru mit en Stratenspektakel
bemengen;« un as sick de beiden Lakayen in den Hümpel 'rinne drängten un en
beten Platz vör sick schafften, dat Einer dorinner seihn kunn, rep hei: »Na, so
wat krüppt nich up den bäwelsten Bähn! Dörchläuchten, dat is jo uns' Halsband!
– Un dat is jo uns' Broda'sche Kammerpächter! – Dörchläuchten, sei bringen
Halsbandten gebun'n gebröcht!« – »»Halsbandten? – Na, täuw! Den will
ick . . . .«« rep Dörchläuchten. – »Ne,« rep Rand dortüschen, »Dörchläuchten,
dat geiht nich! – In Gegenwart von alle Lüd'? – Wo? Sei rungeniren jo den
deipen Respekt vör Ehre Hofchargen! Hei geiht so all bi Lütten fläuten.« – Dit
sach Dörchläuchten in, hei begrep sick also un gung in ruhigen, fürstlichen
Schritt, nich in Zorn, blot ut Niglichkeit up den Hümpel los.

Klauk-Hans hadd all in de Treptow'sche Strat so'n düsteres Vörgefäuhl, dat,
wenn sin Gefangene würklich ›Halsband‹ heiten ded, as de lütten Stratenjung's
repen, hei unmäglich ›Grabow‹ heiten künn, un dat em de Lüd' wegen dit Stück
von desen Morgen mal ›Dumm-Hans‹ näumen künnen, un as Bäcker Schultsch em ok
›Halsband‹ heiten, un de beiden Lakayen em as Mitkollegen begrüßen würden, dunn
würd em dat ümmer düdlicher, dat hei 'ne Anwartschaft up desen letzten Titel
hadd; dat Hart schot em in de Hosen, un hei drückte sick achter den einen
Rathhuspiler, sin Staathöller, de binah eben so klauk was, as hei sülwen, krop
achter den annern, un as de ollen Daglöhners sick ahn alle Führung, un
Dörchläuchten in sinen fürstlichen Glanz up sick los strahlen segen, stöwten
sei as grage Regenwulken vör de upgahnde Sünn utenanner, de Stratenjung's
folgten as Newelwulken, un Dörchläuchten stunn mit Randten un de beiden Lakayen
vör den Arrestanten. – Schultsch hadd sick ok in etwas taurügg tagen. –

»Welcher Hallunke hat meinen Läufer arretirt? « rep Dörchläuchten, de wedder in
hellen Zorn kamm, as hei Halsbandten bunnen sach – em nich tau verdenken! denn
sine fürstliche Ihr was smählich in sinen Provat-Löper angrepen. – Dörch sin
blotes Uptreden hadd Serenissimus den ganzen Upruhr dämpt, un dörch dese por
Würd' slog hei Hansen un den Staathöller in de Flucht, denn as Klauk-Hans, oder
– as hei von nu an woll heiten möt – Dumm-Hans dese anzügliche Red' hürte,
ritschte hei achter den Rathuspiler 'rute un rönnte, as hadd hei Füer in de
Büx, dwars äwer den Mark nah de gollne Kugel – un söchte sick dor en heimliches
Flag, sin Staathöller folgte em tru. – »Wer hat Dich gebunden? Was hast Du
verbrochen? Wo hast Du Deine Liwreh? Wo hast Du Deinen Hut?« prust'te de hoge
Herr ut sin gnedigstes Mulwark herute. – Halsband was en gaudmäudigen,
fröhlichen Minschen, de kein Kind wat tau Leden dauhn kunn, äwer wenn en Minsch
sick irst mit en ungeheuer klauken Kammerpächter un all sin Daglöhners 'rümmer
slagen möt, wenn hei wegen en beten Henunherlopen bunnen un dörch 'ne
anständige Stadt, as Nigen-Bramborg is, as Spitzbauw un Röwer ledd't un von de
lütte, gebild'te Jugend begrüßt ward, un wenn denn tauletzt de Zorn von en
regirenden Herrn as Sauß äwer desen ganzen Klumpen Unglück utgaten ward, denn
et der Deuwel dit Gericht mit lachenden Mun'n ut. – Halsband brus'te also ok
tau Höcht: »»Verrückte Minschen hewwen mi bunnen! Verbraken heww ick nicks! un
min Liwreh un min Haut liggen bi den Durschriwer.«« – Dat was jo 'ne
scheußliche Antwurt up Dörchläuchten sine Fragen, de gnedige Herr rep also ok
in helle Wuth: »Wie kannst Du Dich unterstehen, mir in Hemdärmeln vor die Augen
zu kommen?« – Dor müßt Dörchläuchten de Minschen nah fragen, de em mit Gewalt
in desen Taustand bröcht hadden, was Halsbandten sine impertinente Antwurt. –
Dit was tau dull! Wo, so'n Kirl, as en Löper, de wull Dörchläuchten, den
regirenden Herrn äwer dat ganze Land, Vörschriften maken, wat hei dauhn süll.
Dörchläuchten bewerte denn ok vör Wuth an den ganzen Liw' un rep: »Ich jag'
Dich weg, Hallunke, ich jag' Dich weg!« – De Folgen von desen Zorn künnen denn
nu würklich schrecklich warden, dit fäuhlten de beiden Lakayen un treckten sick
fiw Schritt achter Dörchläuchten sinen Puckel tauhop, un sülwst Rand, de süs
vele Krasch' vör Dörchläuchten hadd, sach sick in sorgsamen Gedanken mit
dalslahne Ogen den gnedigen Herrn sinen Horbüdel von achter an; blot Wilhelm
Halsband kek Dörchläuchten frech in de Ogen un säd mit 'ne ruhige Bestimmtheit,
de blot ut einen grundverdorbenen Harten stammen kunn: »»So! Dörchläuchten
hewwen dat eben seggt, un ick nem de Entlatung an. Löper kann ick so as so nich
länger bliwen, denn de Schimp, de mi andahn is, künn up de annern Hofbedeinten
fallen.«« – Eben wull Dörchläuchten mit den Utraup: »Du Schurke, nu sollst Du
grade nich weg!« mit sinen Ruhrstock sine hoge fürstliche Willensmeinung up
Halsbandten sinen Puckel unnerschriwen, as sin forsche Driwwt un Drang tau
regiren un sine Unnerdahnen glücklich tau maken, mit einem Mal ganz ut de Richt
kamm. Dürten Holzen schow sick mit ehre dägte Perßohn tüschen den hogen Herrn
sinen Zorn un Halsbandten sinen Trotz. – »Wo?« rep sei, »dit wir jo doch
snurrig! Wecker dägte Kirl sleiht up en Minschen los, den de Hän'n up den
Puckel bunnen sünd?« un dormit fung sei an, in alle Gemächlichkeit den
Sacksband los tau bin'n, den Klauk- . . . . wull ick seggen – Dumm-Hans den
Löper üm de Arm tüdert hadd. –

An einen regirenden Fürsten warden up Stun'ns swore Ansprüchen makt, un vördem
was dat nich minner de Fall; äwer All de, de dunntaumalen Dörchläuchten sine
hoge Zornigkeit mit anseihn hewwen, wiren de Meinung, hei hadd dat Mäglichste
in desen Hinsichten farig kregen un mihr wir in desen Artikel nich wider von em
tau verlangen, höger let sick de Sak nich driwen, nu müßt – as sei dat nu
näumen – 'ne ›Reaktion‹ intreden, entweder mit Krämpfen, oder Ahnmachten, oder
so wat Gauds. So wid was nu Allens wenigstens ganz natürlich taugahn; äwer as
de Herr Dürten Holzen tau seihn kreg, ehre Reden hürte un ehr Handtiren gewohr
würd, dunn brok bi em ein von sine äwernatürlichen Grugels ut, ditmal
wohrschinlich de Frugenstimmer-Grugel; sin Stock sackte dal, hei gung drei
Schritt t'rügg, reckte de Hän'n nah vör un stamerte: »Rand! Rand! wat is dit?
wat is dit?« – »»'T is Dürten Holzen, gnedigste Herr,«« säd Rand un grep von
achter den Herrn unner de Arm, »»'t is de Swester von Halsbandten sine Brud.««
– »Brud? Brud? De Kirl will frigen? – Täuw! Dor will ick Di helpen! – De Kirl
sall glik in en abscheuliches, düsteres Lock smeten warden.« – Halsband wull
wat seggen, äwer Dürten Holzen sned em dat Wurd af: »»Dörchläuchten,«« säd sei
un stunn steidel ahn Furcht un ahn Tadel vör den hogen Herrn, »»Sei sünd uns'
Herr, un as so'n möten wi Sei ok estimiren. Äwer worum süll Halsband insmeten
warden? Wat hett hei verbraken? Worüm willen Sei den jungen Minschen
unglücklich maken? Worüm willen Sei up dat unschüllige Hart von mine Swester un
up de witten Hor von minen ollen Vader so'ne Weihdag' leggen?«« – »Sei sall ok
insmeten warden, sei sall ok in ein abscheuliches, düsteres . . .« rep
Dörchläuchten; äwer mit einem Mal snappte hei af, denn hei sach nu ok noch
Bäcker Schultsch mit de Reknung in de Hand bi Dürten stahn, un em würd dat vör
de Ogen flirren, as wenn all de Frugenslüd' von ganz Nigen-Bramborg up den Mark
hen un her danzten, un all sine unbetahlten Reknungen danzten mit, un Klocken
klüngen em in de Uhren, as wenn dat de Brudklocken wiren för all de
Frugenslüd', un de hoge Herr sackte in Ahnmacht un kreg – as Schultsch säd –
dat Swinhäuden, un Rand un de beiden Lakayen müßten em un den Ruhrstock in de
Paleh taurügg bringen. –

So wid was dat nu all in Richtigkeit; äwer as Dörchläuchten mit sine drei
Hülfstruppen furt was von den Mark, wiren wider keine Mannschaften dor, de
Halsbandten un Dürten Holzen in dat düstere Lock smiten kunnen, un Dürten säd
ganz richtig: dat Beste wir, sei güng nu nah Hus; »un Sei, Halsband,« säd sei,
»deden am Besten, sick Ehre Mondirung tau halen, oder willen Sei hir taum
Spektakel för alle Lüd', wenn sei ut de Kirch kamen, an den Himmelfohrtsmorgen
in Hemdsmaugen 'rümmer gahn? – Mi dücht, Sei sünd vermorrntau all naug taum
Spektakel worden. – Leiwer Gott, wat ward min armes Stining seggen!« – »»Ja,
Dürten,«« säd Bäcker Schultsch, »»dat Best is't, äwer wat ick dauh, dat weit
ick. – Täuw! – ›Impertinentes Frugensminsch‹ säd hei. – Täuw! – Un wenn de olle
lurige Hund, de olle Rand, wedder kümmt un will mit Krischan Duwwelbir drinken,
denn segg ick: Essig!««

Wildeß lagg Dörchläuchten up 'ne Ort von Lodderbedd, un Rand handtirte
hellschen unsachten üm em 'rüm un ret un stödd mit Küssens un Decken un höll em
Gläs' un Buddeln unner de dörchläuchtigste Näs', un wenn Dörchläuchten nah de
forschen Druppen dat Prusten kreg, verget hei so wid den Respekt, dat hei nich
mal ›Prost!‹ säd; denn Rand was en ollen Deiner, un dat is 'ne snurrige Ort.
Wenn Dörchläuchten sin Wederglas hoch stunn, un hei makte Spaß un regirte, denn
stunn Randten sin sid, un hei was ganz lütting, un wenn Dörchläuchten sin
Wederglas sid stunn, un hei lagg up den Rüggen un stähnte, denn was Rand baben
up, denn makte hei de ungesetzlichsten Redensorten un ded, as wenn
Dörchläuchten em dat brennte Hartled andahn hadd. – So denn ok hüt Morrn: »Dat
segg ick man! – So möt't kamen, seggt Hofrath Altmann! – Gott bewohr uns! wo
sall dat denn mal hen? – Is dit en Wirken un Dauhn!« – »»Rand,«« frog
Dörchläuchten dortüschen un stähnte dorbi, »»is Halsband insmeten?«« – »Je,
Dörchläuchten, wat weit ick? – Ick heww em nich insmeten; ick hadd jo alle
Hän'n vull mit Sei tau dauhn. – Mit uns geiht jo dat äwer de Böm. – Wi nemen jo
gor keinen Resong mihr an. – Wi klemmen uns jo allerwegen de Fingern.« –
»»Rand, is dat desülwige Dürten Holten, de de Konrekter frigen will?«« – »Je,
Dörchläuchten, wat gelt uns dat an? wenn wi in desen Hinsichten ok noch regiren
willen, denn sleiht uns jo de Sak äwer den Kopp tausam. – Ne, dorup seihn, dat
de Inkünften richtig inkamen, dat segg ick, dat möt sin, denn wovon sälen wi
lewen? Äwer dat Anner? – Wo? wi krigen jo alle Ogenblick so'ne Ahnmachten, wi
regiren uns jo paddendod.« – »»Rand, wat sall dat Reden? Lat mi leiwer den
Hofrath Altmannen en beten herkamen.«« – »Je, wat sall de nu woll? – Dor will'n
Sei nu en Trost in säuken, un weiten S', wat de Lüd' seggen? – De will nu ok
wedder frigen.« – »»Wat? – Drei Frugens dod, un . . . .«« – »Je, un nu will hei
de virt nemen. – Is denn dat nu woll so wat Gefährlichs? – Wi möten jo doch ok
wider denken. Wo sälen denn de Soldaten herkamen un de Deinstmätens un de
Schaustergesellen un de Murergesellen un all de Annern, un wer sall denn
tauletzt de Asgawen gewen? – Ne, Dörchläuchten, wi möten wider seihn, so taum
Exempel hüt Morrn mit Bäcker Schultsch – wi säden tau ehr ›impertinentes
Frugensminsch‹, un dat kann sick 'ne Börgerfru, noch dortau ein, de 'ne Reknung
betahlt hewwen will, nich gefallen laten; dat kann uns hellschen in'n Schaden
sin, dat kann uns 'ne hellsche Kus' uttrecken.« – »»Dummer Schnack!«« fohrte
Dörchläuchten för sine Verhältnissen stark up. – »Ja, minentwegen! Ick kann jo
ok dat Mul hollen, wat gelt mi dat an? – Äwer wat wi dorin säuken, dat wi den
ollen langschinkigen un dünnriwwigen Bengel, den Halsband, nich lopen laten un
em nich frigen laten willen, dat is minen Ogen verborgen.« – »»Denn will ick Di
't seggen. – Süh, Du wardst olt, un wenn Du Dinen Posten nich recht mihr
verwachten kannst, denn sall hei in den Posten, denn hei is willig un bequem.««
– »So? – Na, denn weit ick 't jo. – Denn kann ick jo woll un bald afkamen. –
Ih, worüm ok nich?« säd Rand un fung gefährlich an, up'n Nachtdisch
aftauwischen, »dat kann jo ok ümmer sin, uns' oll Wallach is jo nu ok ut dat
Kutschgespann stött un geiht vör'n Meßwagen« – bautz! föll wat dal. – »»Was
schmeißst Du da nieder?«« frog Dörchläuchten. – »Ih, 't is de oll
Pottpurrihpott, hett jo ok all en Sprung, kann jo ok afkamen.« – »»Mach', daß
Du 'raus kommst, alter Esel!«« – »Ja woll, ja woll!« rep Rand un gung, äwer as
hei in de Dör was, dreihte hei sick giftig üm un frog: »Na, Dörchläuchten, wenn
Sei nahsten klingeln, wer sall denn kamen, Halsband oder ick?« Dormit makte hei
de Dör tau, un weg was hei, ihre em Dörchlauchten sin fürstliches Mißvergnäugen
kund gewen kunn. –

Rand was jo man, gegen Dörchläuchten rekent, en ganz dummen Kirl, äwer in ein
Sak hadd hei Recht, Dörchläuchten hadd Schultsch nich so hart anfohren un
utgäudern müßt, denn wenn hei ok Recht hadd, dat 'ne Stutenreknung von 'ne
Nigen-Brambörg'sche Bäckerfru man slicht mit einen fürstlichen Herrn von Gottes
Gnaden stimmte, so hadd hei doch bedenken müßt, dat bi Schultsch ehren
autokratischen Charakter de Sak slimm warden künn, un dat twei harte Stein
slicht tausamen mahlen. Dat Unglück kunn nich utbliwen, un dat kamm ok. –

Den annern Morgen nah desen Himmelfohrtsdag, de för Dörchläuchten en wohren
Höllenfohrtsdag worden was, höll hei gegen Klock nägen sinen Leweh af. Dese
Staatsakschon was akkerat nah dat Munster von den König Lurwig den virteihnsten
von Frankrik inricht't. Hofbedeinten hülpen den hogen Herrn in sine Kledaschen,
un frömde Gesandten un Unnerdahnen hadden de Ihr, dorbi tautaukiken. – Twölf
Lakayen stunnen in eine Reih, de irste mit en Hemd, de tweite mit en por
Strümp, de drütte mit wat anners, un so wider, un de Kammerjunker von
Knüppelsdörp hadd dat Kommando äwer dat Ganze, blot nich äwer Randten, denn de
hadd, wil dat hei üm de Perßon von Dörchläuchten perßönlich 'rümmer was, ok man
perßönlich von Dörchläuchten sine Perßon sine Befehlen in Enfang tau nemen.
Frömde Gesandten wiren desen Morgen nich begäng', un von de Unnerdahnen was ok
man Hofrath Altmannen sin lütte siwjöhrige Jung' dor, de en grotes Preh bi den
regirenden Herrn hadd un desen Morgen all 'ne Stun'n bi sin Bedd 'rümmer spelt
hadd, indem dat Dörchläuchten girn mit lütte Kinner Vernünftig reden müggt. –
As Rand den hogen Herrn äwer En'n richt't hadd, kek dat Kind de Anstalten mit
groten Ogen an un denn wedder Dörchläuchten un brok tauletzt mit de Frag' 'rut:
»Dörchläuchten, wat sälen de all?« – »»De sälen mi antrecken.« – – »Wat? All de
Kirls sälen Di antrecken? Mi treckt min Fiken allein an, un min anner Mutter
seggt, dat sall ok nich lang mihr wohren, denn sall ick sülwst mi ganz allein
antrecken.« – Bi den Anfang von dese kindische Red' lachte Dörchläuchten
gnedigst äwer den Unverstand von sinen lütten Unnerdahnen, äwer as dat Kind von
sin anner Mutter anfung, steg de Niglichkeit in em up, oder as de taukünftige
Hofpoet Kägebein sick utdrücken ded:

Der Anteil, den Du nimmst am Wohl der Untertanen,
An ihrem Freudenfest, an ihren Schmerzenstranen.

»»Wecke Mutter?«« frog Dörchläuchten, »»Du hest jo kein Mutter, Din Mutter is
jo dod.«« – »Ja, min Mutting is dod, äwer dit is min anner Mutter, un de giwwt
uns denn ümmer Kauken.« – »»Wo heit denn Din anner Mutter?«« – »Je, min anner
Mutter;« un wat Dörchläuchten ok fragen würd, 'ne annere Antwurt kreg hei nich;
so vel wüßt hei äwer, dat Hofrath Altmann wedder frigen wull, Hofrath Altmann,
de so tau seggen ok ümmer üm sine Perßon was, indem hei sine Geldgeschäften
besorgen, d. h. pumpen müßt. – Hei argerte sick denn mit Recht hiräwer un gaww
den Kammerjunker von Knüppelsdörp den Befehl, uttaukundschaften, wo de Perßon
heiten ded, de taum virten Mal dat mit den Hofrath riskiren wull, un beföhl
dorbi, dat den Hofrath sülwen ogenblicks de Hof verbaden warden süll. Rand
schüddelte dortau den Kopp, Dörchläuchten let sick verdreitlich antrecken, un
dat Kind spelte lustig ümher, un as Dörchläuchten sick de Strümp antrecken let,
sung dit unverstännige Kind en Rimels, wat dat up de Strat upsammelt hadd:

»Dörchläuchten is von Gottes Gnaden,
Hett drei Por Strümp un doch kein Waden.«

De Kammerjunker von Knüppelsdörp let vör Schreck de dörchläuchtigste Hos'
fallen, de Lakayen paßten nich mihr up ehren Deinst, de ganze Leweh gung ut den
Lim, blot Dörchläuchten behöll sine Geistesgegenwart, beslot, desen Fall nich
as Majestätsbeleidigung antauseihn un befohl blot einfach, äwer streng, den
Jung'n 'rute tau bringen. – Rand säd gor nicks. –

Dat sine Leweh so'ne Endschaft namm, dat so'ne Saken dorbi vorkamen künnen,
müßte natürlicher Wis' Dörchläuchten sin landesväterliches Hart verdüstern, un
as Dörchläuchten in en gräunen, sanftenen Slaprock in sinen roden, sanftenen
Lehnstaul mit de herzogliche Kron satt, was hei dörchut nich in 'ne rosenrode
Stimmung. – »Meinen Kaffee!« rep hei; Rand säd nicks un stellte den Koffe vör
em hen. – »Wo sind die Zwiebacken?« frog Dörchläuchten streng. Rand säd nicks,
treckte äwer mit de Schullern. – »Wo sind die Zwiebacken?« frog Dörchläuchten
forscher un strenger. – »»'T giwwt hüt kein,«« säd Rand. – »Was soll das
heißen, Du Esel?« – »»Je, Dörchläuchten, heww ick 't nich seggt, so würd't
kamen? Schultsch will uns nich mihr borgen, un de annern Bäckers hewwen kein.««
– »Was? was!« schreg Dörchläuchten un sprung pil in En'n, »in unserm eigenen
Lande? – Was? haben wir nicht unsere Schatulle?« – »»Ja, Dörchläuchten, de
hewwen wi, dor steiht s', äwer de is so leddig, as en Ei, wat vör drei Wochen
utpust't is. De Umtog von Strelitz nah hir hett uns rottenkahl makt, un drei
Wochen möt wi noch gaud krumm liggen, ihre wi up uns' Inkünften reken känen.««
– De Weihdag', de in desen Ogenblick dörch den hogen Herrn sin Hart treckte,
versteiht blot en dütscher Student, den drei Wochen vör Ankunft von sinen
Wessel de Pump up de Kneip kündigt ward, un woll den, de sick in so'ne Lag' tau
helpen weit! – Ick heww mal einen von dese jungen Burßen kennt, binah so gaud
as mi sülwst, de verstunn dat: hei hadd dat besondere Glück hatt, dat hei mal
mit en falschen preußschen Daler anführt was; dese falsche Daler würd sin
hülprike Engel. De junge Minsch et allentwegen 'rümmer, un wil hei en ihrlich
Minsch was, betahlte hei ok, äwer mit den falschen Daler; un wil hei en ihrlich
Minsch was, säd hei jedesmal, hei glöwte, de Daler wir falsch, un de Lüd'
freuten sick, dat sei mit so'n ihrlichen Minschen tau dauhn hadden, un gewen em
den Daler wedder taurügg un schrewen 't an, un de junge Minsch set'te sin
Geschäft furt, bet sin Wessel ankamen was, un dunn betahlte hei mit richtige
preußsche Dalers un smet den falschen bi Jena in de Saal. Worüm? wil hei en
ihrlich Minsch was.

Dörchläuchten was ok en ihrlichen Minsch; äwer hei hadd nich dat Glück, en
falschen preußschen Daler tau hewwen, hei sackte also ganz matt in sinen
Lehnstaul, den Kopp gegen de herzogliche Kron, taurügg un säd: »Hofrath Altmann
sall kamen.« – »»Je, Dörchläuchten,«« säd Rand, »»dat geiht woll nich; denn de
Kammerjunker – as ick man seihn heww – is glik nah de Leweh nah em 'räwer gahn
un ward dor woll sine Bestellung wegen dat Hofverbeiden utricht't hewwen.«« –
So! Nu wiren Dörchläuchten alle Nerven dörchsneden, ok de nervus rerum
gerendarum. – Dörchläuchten kreg an desen Morgen keinen Tweiback, un de halwe
Stadt knackte un knasperte in Bäcker Schulten sinen Tweiback, un sei, wat sei
sülwen was, Bäcker Schultsch, satt so preißlich vör ehr Stutenschapp, as
regirte sei vermorrntau dat ganze Herzogtum Meckelnborg-Strelitz.

Kapittel 8.

Stining kriggt 'ne slichte Nahricht mit Snellposten un Telegraphen. – Sei is in
Truern un ward von Dürten tau en sonderbor Gebett anstift. – Woher sick de
Wederstangen up de Nigen-Brambörgsche Paleh stammen, un worüm de Herr Konrekter
den Herrn Kammerdeiner Randten an de Näs' knipsen ded. – De Konrekter un Dürten
säuken sick un känen sick nich finnen, bet Dürten tauletzt still steiht. –
Pagel Zarnewitz un Korl Bentwisch prügeln sick en Beten. – Wecke Wurd heit hir
woll: Spickgaus? – De Konrekter prophenzeiht säben Gewitter an einen Dag, un
stiggt säbenmal so hoch in Dörchläuchten sine Achtung.

Den sülwigen Morgen, as Dörchläuchten sick den Tweiback entseggen müßt, satt
Stining Holzen in ehr lütt Kamer un ehr was tau Maud, as müßt sei sick för
ümmer ehr ganzes Lewensglück entseggen. Den Dag vorher glik tauirst hadd sei de
Nahricht von Halsbandten sin Unglück dörch de dunnmalige Snellpost un dörch de
dunnmaligen Telegraphen kregen; de Snellpost nämlich würd in jenen Tiden dörch
de lütten Stratenjung's besorgt, un de ollen Wiwer an de Stratenecken, wenn sei
de Hän'n äwer den Kopp tausamen slogen un mit den Kopp hen un her wiwakten,
deden dunn de Telegraphendeinsten. Äwer dese Niglichkeitsbeamten wiren in jenen
Tiden eben so untauverlässig, as up Stun'ns de Tidingen. un wenn wi uns up
Stun'ns bi allen Furtschritt in de Welt dat gefallen laten möten, dat dat
transatlantische Kabeltau Dummheiten makt un dämlich Tüg red't, worüm süllen wi
uns denn wunnern, wenn dunnmals de lütten Stratenjung's-Posten Dummheiten
makten un de ollen Wiwer-Telegraphen dämlich Tüg red'ten: »Stining, verfir Di
nich! Halsband hett stahlen.«

Dit was för Stining frilich nu ebenso unverständlich, as wenn dat Kabeltau ut
Amerika berichten würd: de Presendent von Amerika wir up BlondinCharles
Blondin, geb. 1824 in St. Omer in Frankreich, berühmter Seiltänzer, überschritt
wiederholt den Niagarafall auf einem Seil in Höhe von 50 m. sinen Puckel nah
den Rathhustorm von New-York 'ruppe reden. So'ne Dummheit kunn sei nich glöwen;
äwer achter dese apenbore Dummheit kek dat Späuk mit en Sleuer äwer den Kopp
'rute, wat wi Minschen Ungewißheit nennen, un wenn de Sleuer föll, wat kunn
denn taum Vörschin kamen? – Un de Sleuer föll, Dürten ret em mit starke Hand
'runner un vertellte Halsbandten sine Sak, de sei sick von einen Broda'schen
Daglöhner neger befragt hadd. – 'T was jo nicks, 't was en reinen Unverstand,
an den Keiner weniger Schuld hadd, as Stining ehr Wilhelm sülwst; äwer de
dunnmaligen Tiden wiren schu, Jeder hadd 'ne heimliche Angst, dat von em wat up
apenbore Strat red't warden künn, un de Schuld nich so sihr, as dat
Bekanntwarden von en Schimp, glik gaud, wat Einer dor schüllig oder unschuldig
d'ran was, makten den Leumund. Un en Schimp was ehren Wilhelm worden, sin
Leumund hadd en Lack kregen, un de Angst kamm dortau, wat em derentwegen ok
woll för ümmer de Intritt in 'ne Zunft verwehrt warden künn, un de Vörwurf steg
in ehr bitter tau Höchten, dat sei em tau sin Vörnemen mit anstift hadd. – De
Seel, de ganz un gänzlich in 'ne annere Seel upgahn is, söcht ängstlich nah
Qualen för sick sülwst, un sei finnt ümmer en Stachel, denn den Schutz, den de
annern Minschen üm sick 'rümmer hewwen as en isernen Panzer, de Eigenleiw, hett
sei afsmeten, dormit dat sei lichter un heller in ehren Himmel upstigen kann. –

Ok Dürten makte sick Vörwürw, sei wiren äwer denn doch uttauhollen, denn dat
stolze Gefäuhl, dat sei Dörchläuchten up apenboren Mark Trotz baden hadd, un
dat sei mit Rath un Daht ehre Swester un Halsbandten bistahn wull, drängten
sick bet nah vör; äwer as sei gegen Abend ehre arme Swester, de all in deipen
Trübsal satt, noch de Nahricht bringen müßt, dat Halsband nu doch würklich up
Dörchläuchten sinen Befehl wegen Respektswidrigkeit insteken was, un sei
vergews sick nah Hülp termaudbast'te, dunn kemen ehr de eklichen Gedanken, sei
mit ehre Lust an de utlawten fiw Daler wir an den ganzen Handel Schuld.

Stining lagg de Nacht ahn Slap up ehr Lager un dachte an ehren Wilhelm, wo hei
woll ahn Rauh dor liggen ded, un Dürten lagg ok ahn Slap un dachte doran, wo
sei den Löper woll wedder up de Bein bringen künn, denn hei süll acht Dag'
sitten, ein üm den annern bi Water un Brod; »dormit Du noch lichtfäutiger
wardst,« hadd Rand giftig seggt, as hei em sin Urthel ankünnigt hadd. Fiw
Stun'n vörher, as Dörchläuchten an den annern Morgen sine Leweh höll, höllen de
beiden Swestern ok ehre Leweh, un Stining taum wenigsten mit sworen Harten.
Ach, wat was sei süs so fröhlich an ehre Arbeit gahn, wo fix hadd sei de Nadel
infädelt, wo wiren de Stichen achter enanner up dat witte Lin'n henslagen, as
wiren't lichte Fauttritten von en lustigen Wanderburßen, un wo girn hadd sei en
Blick ut dat Finster smeten, wenn sei den Twirn dörch dat Waß treckte, un hadd
sick freut äwer de Morgensünn, de för de Welt schinte, wenn ehr Kamer ok düster
was! Un wenn denn de lütten Vägel in den ollen Lindenbom gradäwer ehr Morgenlid
anstimmten, den jungen Dag tau grüßen, denn hadd sei ok ehr Morgenlid sungen,
äwer lising, ganz lising, dat sei ehren ollen Vader de Rauh nich stürte, de
bian slep. So was't alle Morgen west, un wenn ehr des Abends ok mal dat Hart
swor west was von Sorgen un Sehnen, in de stille, düstere Nacht was de Engel an
ehr Lager treden, de 'ne Botschaft bestellt von unsern Herrgott an de mäuden
Hän'n un de gauden Harten, un hadd ehr sachten de Ogen taudrückt un hadd
frische Hoffnung in ehr Hart gaten, de ehr des Morgens ut de hellen Ogen
lücht'te. Äwer dese Nacht was de Engel nich kamen un hadd ehr de Ogen
taudrückt, sei wiren trüw un trurig von Waken un Weinen, sei kunnen dat
Nadelühr nich finnen, un de lustige Wanderburß slek trurig dorhen un müßt
anhollen wegen den Regen, de up sinen witten Fautstig dal föll.

Dürten hadd frilich ok nich slapen, sei was äwer tau 'ne Ort Sluß kamen mit
ehre Gedanken, un wenn de Sluß ok noch nich so fast was, dat sick nich hir un
dor allerlei wedderhorig Tüg 'rinner drängen künn, so hadd sei doch dat säkere
Gefäuhl, dat sei sick up den Hauptrigel in ehren Sluß fast verlaten kunn – dat
heit, wenn hei sick schuwen laten wull – un dat was de Herr Konrekter. Un
schuwen müßt hei sick laten, sei hadd em jo all so oft schawen, dat hei nich
inrustern kunn, un wenn sei em nu noch en beten inölen ded, denn . . . . –

»Gun Morrn, Stining,« säd sei, as sei gegen halw teihn bi ehr Swester in de Dör
kamm, »tidiger kunn ick nich kamen, denn ick müßt irst Allens tau Schick maken;
nu is hei äwer in de Schaul« – »»Ach, Dürten, mi is gor tau trurig tau Maud!««
– »Dat glöw ick Di sacht, mi is sülwen ok nich recht, ick heww de Nacht ok nich
recht slapen; äwer ick bün eben en beten äwer'n Wall gahn, dor is mi doch glik
ganz anners tau Sinn worden.« – »»Ach ja, dat glöw ick, dor is't hüt Morgen
woll sihr schön.«« – »Ja, äwer derentwegen bün ick dor nich 'räwer gahn, ick
wull blot en beten in't Weder kiken.« – »»In't Weder? Wat hest Du in't Weder
tau kiken?«« – »Vel, Stining, vel! Un wenn Du wat dortau dauhn willst, denn
bidd unsen Herrgott, dat hei uns hüt en recht grugliches Gewitter schickt un
Blitz un Dunner nich sport.« – »»Mein Gott, Dürten, wat sall en Gewitter?«« –
»Dat sall Halsbandten fri maken.« – »»Ach, Dürten, wat red'st Du? wat red'st
Du? Wat hett Halsband mit en Gewitter tau dauhn?«« – »Hei sall kein maken, un't
sall em ok nich in de Finstern slahn. – 'Ne, 't is blot, dat Dörchläuchten doch
mal tau weiten kriggt, wo en bangen Minschen tau Maud is. Wo? hei glöwt jo
woll, dat hei dat Ganze kummandirt? Ne, so wid sünd wi noch lang nich! Dat
Wedermaken hedd sick uns' Herrgott noch vör de hogen Herrn vörweg behoben, un
so as mi dat ansüht, lett dat noch gor nich so, as wenn hei dit Geschäft
afgewen will.« – »»Je, Dürten, äwer Halsband . . . .?«« – »Lat mi utreden,
Stining, dat kümmt All noch. – Süh, wenn en Weder in de Luft is, denn schütt
dat Dörchläuchten in't Liw un in de Knaken, un hei lihrt dat erkennen, dat
Gottes Hand bawen is, un denn ward hei hellschen gnedig, un wegen sine Angst
schickt hei denn nah den Herrn Konrekter, indem hei den för den Kläuksten in de
Stadt taxirt, taum Wenigsten in Wedersaken – in Geldsaken sall't jo Hofrath
Altmann sin – un denn sälen sei jo dor allerlei wunderlich Tüg tausam bedriwen,
indem dat Dörchläuchten Trost dorin söcht, un denn is hei wegen sine Angst nich
in'n Stan'n, den Herrn Konrekter wat aftauslagen – wi hewwen jo derentwegen ok
de beiden Faden bäuken Blankholt kregen – un wenn hei nu för Halsbandten bidden
deiht, denn . . .« – »»Ach, Dürten, deiht hei dat woll?«« – »Hei möt, Stining;
ick heww em all tau sworere Ding' bröcht, un dat is min Sak; Din Sak is, dat Du
en rechtes swores Weder 'ruppe bed'st; ahn Angst deiht Dörchläuchten nicks.«
Dormit gung sei, kek äwer noch mal in't Finster: »De Sünn un de Fleigen steken
hellschen, 't is ok swaul naug dortau, un in'n Westen swulkt dat all bi Lütten
tau Höcht, ick glöw, wi krigen ein; äwer bed Du man likerst, schaden kann jo
dat nich!« –

Wat Dürten Holzen 'ne Förbed' von den Herrn Konrekter för Halsbandten tau Weg'
bringen kunn, was ehr Sak, un dorüm bruken wi uns hir nich tau kümmern; de Tid
ward dat jo lihren; äwer dat sei mit Dörchläuchten sinen Wederkram Bescheid
weiten müßt, lagg up de Hand, denn wo oft hadd sei in de letzten Johren den
Herrn Konrekter bi en Gewitter nah de Paleh gahn seihn, männigmal woll en beten
verdreitlich; äwer taurügg was hei ümmer mit Lachen un Hägen kamen.

Dörchläuchten was Herzog von Gottes Gnaden; dat verstunn hei äwer nich so, as
wenn hei dörch de Gnaden Gottes taum Herzog makt wir, ne, hei was des Winters
äwer, wenn kein Gewitter in de Luft wiren, oder bi hellen Sünnenschin in'n
Sommer, ungefihr de Meinung, dat sine herzoglichen Gnaden eben so vel up sick
hadden un bedüden deden, as unsern Herrgott sine Gnaden sülwst – in Gripswold
hadd hei dat nich lihrt, woll äwer in Frankrik – hei betracht'te sick also,
wenn de Luft rein was, so halw un halw as 'ne lütte göttliche Perßon, de up en
lütten Rum allmächtig was. Uns' Herrgott äwer stürt de Böm, dat sei nich in den
Hewen wassen, un hadd dat so inricht't, dat Dörchläuchten männigmal tau 'ne
Erkenntnis kamm, einmal, wenn de Kass' leddig was un Schultsch keinen Tweiback
gewen wull, un denn, wenn en Gewitter in de Luft was un't anfung, em in den Liw
tau regiren. – Wenn dat Irst nu de Fall was, würd de Herr Hofrath Altmann
raupen, was dat Tweite de Fall, denn gung de Herr Konrekter mit sinen Pick- un
Horz-Kasten unner den Arm un den Voßswanz in de Hand äwer den Mark, de Lakay,
de em raupen hadd, folgte em mit en por Buddeln, un Dürten drog dat annere
nothwennige Geschirr in'n Korw achteran. – In Dörchläuchten sin
Allerheiligstes, in sin Provat-Kabinett, würden nu Vorstellungen gewen, un't
würd All natürlich utdüd't: de Herr Konrekter let lütte Kugeln von Flederpaddik
sick afstöten un antrecken, let lütte Poppirpoppen in sinen Pick- un
Horz-Kasten danzen, setzte Randten up en Hüker, de unnen up Buddelhäls' stunn
un lod em kanonenvull von 'ne Materi, de kein Minsch tau seihen kreg, bet em de
Hor as Swinsbösten tau Höchten stunnen un hei von Gesicht as en richtigen
Swinegel utsach. Denn gung hei an Randten 'ranne un kamm em mit en krummen
Finger an de Näs', wobi Rand de Näs' krüs'te, un denn kamm Dörchläuchten un
makte dat ebenso un lachte äwer Randten sin Utseihn. Un einmal hadd
Dörchläuchten den Befehl utgahn laten, dat den Apteiker sin Maschin 'räwer
bröcht warden süll, un de Konrekter hadd 'ne Buddel dormit laden un hadd
Dörchläuchten fragt, wat hei en lütten Blitz – en ganzen lütten – in de Stuw
seihn wull, un Dörchläuchten hadd dummerwis' ›Ja‹ seggt un hadd en Slag kregen
un hadd nahsten binah dat Rohren kregen un hadd Befehl gewen, dat Ding seindag'
nich wedder em vör Ogen tau bringen. – Von dese Saken begrep Dörchläuchten Gott
in der Welt gor nicks – de Konrekter säd tau sick: wegen sine natürlichen
Anlagen – Rand säd: wegen sine natürliche Angst – un hei befohl den Konrekter
in sine Eigenschaft as regirende Herr, hei süll dorför sorgen, dat kein
Gewitter mihr upkamen künn. As de Konrekter säd, dat künn hei nich, verlangte
hei, hei süll em gegen dat Weder schütten. – Ja, säd de Konrekter, dat
Einzigste dorgegen wiren Wederstangen, un as hei em dat gründlich utdüd't hadd,
würden an alle Schosteins un alle Ecken von de Paleh Wederstangen anbröcht, de
hüt noch dor in de Luft kiken un ok hulpen hewwen, denn sörre de Tid is de
Blitz in Bäcker Schulten sinen Swinkaben fohrt, un de is bet up de Grund
dalbrennt, de Paleh steiht äwer ümmer noch. –

In de Irst fäuhlte Dörchläuchten bi dese Inrichtung en beten Rauh; äwer mit de
Tid stegen in em allerlei Bedenklichkeiten up, wat ok dordörch woll sine Perßon
perßönlich naug gegen Gefohr schüt't wir, denn hei hadd dat in sin fürstlich
Gefäuhl, dat hei vör Allen irst in den Drögen bröcht warden müßt. Hei frog also
den Konrekter üm Rath; äwer de wüßt dat ok nich, wo dit antaustellen wir; hei
wüßt woll, säd hei, dat Isen un anner Metall den Blitz antrecken ded, un dat
Glas un Sigellack un Sid' den Blitz afstödd, äwer 'ne Nutzanwennung von dese
Saken för de dörchläuchtigste Perßon wüßt hei nich tau maken. – »Also,« frog
Dörchläuchten, »Er meint, daß, wenn ein Mensch in einer Glaskugel säße, er
nicht vom Blitz getroffen werden könnte?« – Ja, säd de Konrekter, dat wir
mäglich, äwer sticken würd hei gewiß. – Dat was also nicks för den gnedigen
Herrn, verglasen kunn hei sick nich laten; äwer mit Sigellack? – Wo wir dat? –
Je, dat wir ok man noch so! – Hei kunn sick allerdings sin Liw rod lackiren
laten – swart gung nich wegen dat Utseihn – äwer dat würd sick afnutzen, un
sick alle Morgen frisch lackiren un drögen laten, was doch ok gar tau
umständlich. – Also Sid'! – äwer de drog hei jo all bet up de Schauh, wenn de
schütten ded, denn wir jo sine ganze Angst vergews west. – Hei drog sick mit
so'ne Gedanken lang 'rüm, un den letzten Winter tau Nigen-Strelitz was hei taum
Sluß kamen, un hadd wat erfunnen, hadd sine Erfindung mitbröcht un wull den
Konrekter dormit äwerraschen. Dit gelung em denn an den hütigen Dag ok
vullstännig. –

Dürten Holzen hadd vermorrntau ok wat mit den Herrn Konrekter in den Sinn; äwer
an 'ne Äwerraschung dachte ehre Seel nich, sei wull in'n Gegendeil an den Herrn
Konrekter so ganz ut de Firn un von achter 'rümmer kamen, dat sei em so ganz bi
Lütten un, ahn dat hei 't marken ded, in ehr Fohrwater 'rinner bröchte. Dit
hadd sei nu äwer woll recht leg afpaßt, denn as de Herr an sinen Middagsdisch
satt, sach hei so buh un bah ut un kek so wid äwer de Gerichten un Dürten
sülwst dörch dat Finster weg, as wir dor achter wat Besonderes tau seihn.
Dürten dachte tauirst an de Soltmannen, sei kek sick üm; ne, de was't nich, de
was nich tau seihn. – »'T is hüt recht heites Weder,« säd sei. – »»Hm,««
antwurt'te de Konrekter. – »Ja, un de ollen Fleigen steken ok so.« – »»Hm,««
was de Antwurt. – »»Sünnabend – Sünndag . . . .«« – »Ne, hüt is Fridag, dat
heit för den, de kein Släg' kriggt; äwer ick glöw, wi krigen hüt woll noch wat,
wi krigen woll en Gewitter.« – »»Sünnabend – Sünndag,«« blew de Herr ruhig bi,
»»den fößteihnsten, dat wir – den Dingstag äwer acht Dag', dat wir jo den
Dingstag nah Pfingsten.«« – »Ne,« säd Dürten, – so lang wohrt dat denn doch
nich; hüt äwer acht Dag' is de Tid üm. So hett jo dat Dörchläuchten nu einmal
fast set't.« – »»Dürten,«« säd de Konrekter, »»wat red'st Du? Wat hett
Dörchläuchten in de Sak tau seggen? Dat bestimmt jo de Kanzley.«« – »De
Kanzley? – Denn möt de Kanzley en Minschen äwerst irst ordentlich verhüren, dat
Einer sick verdeffendiren kann, un em nahsten irst insteken.« – »»Dat will sei
jo ok; äwer insteken? Insteken? – Na, so dull scheiten de Preußen denn doch
woll noch nich.«« – »Herr Konrekter, wat . . . .?« – »»Je, Dürten, un helpt dat
nich wider. Den tweiten Festdag möt ick reisen.«« – »Reisen?« rep Dürten un let
de Gawel fallen, denn dit Wurd was in de fiw Johr, de sei bi den Herrn
Konrekter west was, nich follen, ok hadd kein Nahwer seindag' nich dorvon
vertellt, dat de Konrekter up Reisen gahn was. »Ne, Herr,« rep sei, »un wenn
Halsband bet drei Dag' nah den jüngsten Dag sitten sall, Sei sälen dorüm nich
in Reis'ungelegenheiten kamen. – Ne, ick dacht so, wenn hüt so'n Gewitter
kem . . . .« – »»Ih, wat hett en Gewitter, wat hüt kümmt, mit min Reis' tau
dauhn, wenn ick den Dingstag äwer acht Dag' nah Strelitz führ, un wat mengst Du
Halsbandten in mine Botterbrod- un Madera-Sak?«« – »Ach, so 'rüm!« säd Dürten
un vertellte nu grad'tau ehr Sak. – »»Ach, so meinst Du?«« säd de Konrekter un
vertellte nu, dat hei taum letzten Termin up den Dingstag nah Pingsten laden
wir. –

So geiht dat, wenn Twei sick säuken, un Jeder geiht sinen eigenen Weg, denn
finnen sei sick gewiß nich, bet Einer up den Infall kümmt, still stahn tau
bliwen. – Dit ded nu Dürten. – »Herr Konrekter,« säd sei, »ick bün 'ne rechte
dumme un dortau 'ne rechte slichte Perßon, ick bün Sei mit allerlei Winkeltäg'
unner de Ogen gahn, ick wull Sei up Umwegen tau 'ne gaude Daht anstiften, as
wenn dat bi en Mann nödig wir, de so vull Dugend sitt un vull Gaudheit, as de
Esel vull grise Hor, un so vull Klaukheit, as en dänsch Pird, dat drei Dag' vör
den Regen tau Hus kümmt. – Herr, redden S' min arm Swester vör Unglück un minen
ollen Vader, denn seihn Sei, wenn dat utkümmt, dat Halsband seten hett, un
Dörchläuchten spreckt em nich ganz fri von alle Schuld, denn nemen sei em nich
in dat Böttcheramt up, wenn hei mal ut den Löperdeinst los kümmt. – Un wat sall
denn ut min Stining warden? – Ach, un sei weit noch gor nich recht, wo slimm
dat warden kann.« – Sei hadd de Hän'n folgt un kek den Herrn so recht trurig un
truhartig in de Ogen, un in ehre eigenen Ogen blänkerten de Thranen. – Mein
Gott, dachte de Konrekter, wo smuck süht Dürten hüt ut, un wat för en schönen
Schin liggt ehr up dat Gesicht! – »»Ih, Dürten,«« säd hei un läd sin Hand up
ehre Hän'n un drückte sei sachten, »»dat krigen wi woll. – Wenn en Gewitter
kümmt, ward Dörchläuchten immer hellschen gnedig. Loslaten ward hei Halsbandten
woll in sinen Gnaden; äwer wat hei em von alle Schuld fri spreken ward,
dat . . . . denn up de Ort müßt hei jo de Schuld up sick sülwen nemen un
dat . . . . dat dauhn de hogen Herrn man unnod.«« – »Je, hei hett äwer doch
Schuld. Wat kann de arm Minsch dorför, dat em de Broda'sche Pächter för en
Verrückten ansüht.« – »»All wohr! Dürten, all wohr!«« säd de Konrekter un stunn
up un läd ehr de Hand up den Kopp. – »»Na, will'n seihn, wat sick maken
lett.«« –

Dürten satt noch en Ogenblick mit de folgten Hän'n still dor, stunn sachten up
un gung mit en deipen Hartenssüfzer ut de Dör.

»»Markwürdig!«« säd de Konrekter tau sick, as hei sick in den Lehnstaul set'te,
»»sihr markwürdig! Sei is nu doch all fiw Johr üm mi 'rüm, un sei was jo dunn
noch fiw Johr jünger, äwer so schön hett dat ehr in de ganze Tid nich laten. –
Hm, dat kümmt doch woll dorvon, dat sei so biddwis' mi ankek – sei hett
meindag' süs noch nich wat von mi beden – sei hett jo ok ditmal blot för ehr
Swester beden – ick glöw, sei kann gruglich vel von en Minschen hollen. – Hm,
hm, ick glöw, in Dürten steckt wat, in ehr steckt noch wat Besonderes.«« –

As de Herr Konrekter nah sin Schaul gung, was hei recht upvermüntert, un sine
Schäulers hadden woll en gauden Tag hatt, wenn em Kunst nich unnerwegs begegent
wir, de mit lächerlichen Gesicht un en besondern Ruck den Haut vör em afnamm,
em von unnen up ankek un so vör sick hensäd: »Also den Dingstag äwer acht Dag'
in Nigen-Strelitz.« –

Hir möt nu Keiner glöwen, dat Kunst en dreimal destellirten Hallunk was oder en
rachsüchtigen Rasskater, de den Hals nich vull naug krigen kann un dessentwegen
up den gollen Knop von den Konrekter sinen Stock giprig was – oh ne! Kunst was
blot en Spaßmaker von de Ort, as dat bi uns in jede lütte Stadt einen oder en
por giwwt, de ehren Spaß en beten stramm uptömen, un so lang dorup herümmer
riden, bet sei em dat Krüz intwei reden hewwen. Kunsten sin Hauptspaß was nu,
Lüd' bang tau maken un in Unrauh tau bringen, un as nu an den heiligen Abend de
Stock em dortau Gelegenheit gaww, set'te hei sick denn up sin Ridpird un red
sin Fahlen krüzlahm. De Konrekter kennte sinen Swager sine Anstalten recht
gaud, un so lang hei nich sülwst, blot anner Lüd' in't Spill kemen, hadd hei
nich besonders wat dorin funnen un hadd ok woll, wenn't nich tau stripig kamm,
doräwer lacht; äwer nu, as 't em sülwst an't Mager kamm, dachte hei gor nich an
en Spaß, hei höll Kunsten sine Anstalten för 'ne niderträchtige Hinnerlist un
sinen Gruß un sine Würd' desen Nahmiddag för dat gelbunt Lachen, wat Satan
utstött, wenn hei glöwt, 'ne arme Seel all bi den Kanthaken fat't tau hewwen. –

Sine upvermünterten Minen wiren weg, de Ingrimm hadd sick em up Mund un Näs'
set't un schot mit so'n Tucken dörch sin oll fründlich Gesicht, as wenn em in
sinen Nahmiddagsslap de verdreitlichsten Fleigen doräwer krawwelten; un as hei
up de Del von't Schaulhus kamm, was dat Bild, wat hei dor tau seihn kreg, ok
man so so un grad' ok nich dortau andahn, sinen Zorn wedder in't Geleg' tau
bringen. – Pagel Zarnewitz hadd Wust un Spickgaus von Hus kregen un hadd sinen
Fründ Korl Bentwischen nicks dorvon afgewen. De hadd dorup spitzt; äwer ut
Ticktacken ward Burrjacken, un nu lagg Korl Bentwisch unnen un Pagel Zarnewitz
lagg baben un döschte up Korl Bentwischen sin Gesicht, as güng't för Geld, un
Korl Bentwisch hadd von unnentau Pagel Zarnewitzen sin Näs' un Umgegend in de
vulle Göps fat't un kned'te doran herümmer, as en Bäckergesell, de Deig
utkned't, un rep: »Du meinst, Du hest den Tiger, äwer de Tiger hett Di!« – »»Un
nu hett hei Jug beid'!«« rep de Konrekter un richt'te sei mit en por uterwählte
Mulschellen äwer En'n. – Äwer as hei in de Schaulstuw kamm, hadd hei de
freudige Äwerraschung, vör sick en vullstännig römisch Kavallerigefecht tau
seihn, wat sine leiwe Klass' den ollen Livius tau Ihren un em wohrschinlich tau
'ne Freud' upführen un dorbi so'n natürlichen Larm maken ded, as wiren't
würkliche römische Ritter un würkliche Pird'.

Dit was nu so wid recht gaud utdacht von de Jung's; äwer tau de Rauh, de sick
för 'ne Schaulstuw schickt, un tau 'ne Berauhigung för en Schaulmeister, de all
up de Strat Ingrimm in sick freten un up de Schauldel em aderkau't hett, deint
so wat grad' ok nich. De Herr Konrekter set'te sick also up den Kantheder, slog
den Homer up, un as de Larm sick en beten leggt hadd, fung hei denn hellschen
falsch an: »Nu hürt mal, Musche Hundsvötter! Ick denk mi, Ji hewwt mi 'ne
Vörstellung gewen wullt, woans dat in den Trojanischen Krig un in den Strid üm
de Muren von Ilion hergahn is, un dat wir jo denn ok recht gaud, wenn Ji blot
nich tau dumm dortau wirt. – Wat? Sall dit Getrampel villicht den Strid üm de
Schäp bedüden? Denn lat't Jug seggen, dat Pird' dor äwerall nich anners dorbi
wiren, as so'n vör'n Stridwagen, un wenn Korl Bentwisch un Pagel Zarnewitz
wohrschinlich glöwen, sick för Hektorn un Achilleussen utgewen tau känen, denn
will ick ehr man seggen, dat sick de Beiden nich Hos' un Jack intwei reten un
sick in de Gesichter 'rümmer kratzt hewwen – nu kik mal Einer, wo de Swinegel
blött! – ne, en beten anners gung't noch tau. – Irst lihrt wat, Hundsvötter,
nahst känt Ji Helden spelen! – Wi sünd kamen bet an de schöne Städ, wo Hektor
tau sine leiwe Fru Andromache Adjüs seggt un sei em vermahnt Hom. Il. VI, 407
ff. :

Δαιμόνιε, seggt sei, φθίσει σε το σον μένος, ουδ' ελεαίρεις, seggt sei – äwer
Ji sid gor nich wirth, so wat Schön's tau lesen! – παιδα τε νηπίαχον, seggt
sei, και έμ' άμμορον, η τάχα χήρη, seggt sei – Korl Wendt, Musche Hundsvott,
lett Hei dat Snacken nich, denn stell ick Em wedder bi minen Kantheder, un denn
snack ick mit Em – σευ έσομαι, seggt sei, τάχα γάρ σε κατακτενέουσιν 'Αχαιοί,
πάντες εφορμηθέντες, seggt sei, εμοι δέ κε κέρδιον είη σευ αφαμαρτούση, un so
wider, seggt sei. – Langnickel, fang' Hei mal an!« –

Un Langnickel nörrickte en por Mal un stödd mit de Ellbagen rechtsch un linksch
üm sick, wat ungefihr heiten süll: Kinnings, helpt mi, ick bün hellschen in
Verlegenheit. – »Na,« säd de Konrekter, »ward dat bald wat? – Δαιμόνιε – wat
heit dat?« – »»Oh, Du Ungetüm!«« säd Langnickel un kek den Herrn Konrekter sihr
ungewiß an, wat de woll dortau seggen würd. – »Ick glöw, Hei is sülwst en
Ungetüm. – Folgende wider!« säd de Konrekter un wis'te up Korl Siemßen. »Na,
Korl! – Ja, licht is dat Wurd nich; äwer wo nennen wi woll en Kirl, de mihr
utrichten kann, as en gewöhnlichen Minsch? Einen D . . . ., einen D . . . .
D . . . .« – »»Einen Dausendßaßa,«« säd Korl. – »Na, ick hadd bald wat seggt. –
Dat seggen wi woll in'n Spaß; äwer meint Hei, dat Hektorn sine Fru hir spaßig
tau Maud is? – Ne, sei schellt em: Du Düwelskirl! seggt sei, törn Dinen Maud!
seggt sei. Hest Du kein Erbarmen mit Dinen lütten Jungen – dor meint sei ehren
lütten Astyanax mit, den sei up den Arm hett – un mit mi Unglücksworm, seggt
sei, de bald Wittfru von Di sin ward? Denn wo lang ward dat wohren? seggt sei,
denn störmen de Achaier all up Di los un maken Di kolt, un wat heww ick dorvon
anners as idel Weihdag', wenn ick ahn Di dor sitt? seggt sei. – Na, ick glöw,
ick äwersett Jug noch den ganzen Homer vör. Wider, Korl Siemßen!« rep hei, dunn
gung de Dör up, un ein von Dörchläuchten sine Lakayen kamm 'rinne: »»Herr
Konrekter, Dörchläuchten lett fragen, wat wi hüt woll noch en Gewitter kregen?
«« – Nu was den Konrekter sine Geduld äwer mit de Wil tau En'n, hei dreihte
sick hellschen giftig nah den Minschen üm un rep: »Ja! Seggen S' Dörchläuchten
man, wi kregen noch säben.« – »»Noch säben?«« frog de Lakay ganz verdutzt un
gung ut de Dör, un de Konrekter rep em noch nah: »Ja, säben! Wi krigen noch
säben!«

Hir möt ick en ollen schöne Vers wedder upfrischen:

Stürzt im Fallen auf die Uhr
Und zerbricht zwo Reihen Zähne;
Blinder Eifer schadet nur.

De Herr Konrekter was in so'n blinnen Iwer; hei verget Dürten ehr Anliggen un
wull Dörchläuchten mit de säben Gewitter so vör den Kopp stöten, dat hei em nah
dissen in Rauh laten süll; äwer Unglück slöppt nich, hei hadd de Reknung ahn
Wirt makt; dat kemen an desen Abend wirklich säben Gewitter 'ruppe, ümmer ein
achter't anner, un hei steg dörch sin Prophenzeihn un sine Kenntnis in
Wedersaken bi Dörchläuchten so hoch, dat hei bi de velen Gewitter, de äwer Johr
'ruppe kemen, Dörchläuchten so nödig würd as dat dägliche Brod, un ümmer bi
Dörchläuchten sitten müßt, as wir hei em antrugt, un em den Grugel verdriwen
müßt, as en Rottenfänger de Rotten. – Also: blinder Eifer schadet nur!

De irste Stun'n was tau En'n, un de tweite was anfungen; dat was 'ne latinsche;
dor würden de Bucolica von Virgil äwerset't. –

De Herr Konrekter hadd in de Tüschenstun'n in't Weder keken un wüßt nu gewiß,
dat en Gewitter tau Höchten kamen würd; sine Schäulers hadden in sin Gesicht
keken un wüßten ok för gewiß, dat en Gewitter upgahn würd, sei wüßten blot noch
nich gewiß, bi wen 't inslagen würd. – Allens was musingstill in de Klass',
Jeder hadd en heimlichen Grugel un was in desen Hinsichten as en lütten
Dörchläuchten antauseihn, Pagel Zarnewitz sogor as en duwwelten, denn hei hadd
ok en groten Grugel vör de Arbeit; 't was äwerall sin Mod' nich, sick tau
präpariren, un hei verlet sick in bedrängten Umstän'n ümmer up sinen Fründ Korl
Bentwisch, de achter em satt un em tauflusterte. Dit Stück gung süs sihr gaud,
denn Pagel hadd dat Glück, dat hei von Natur en Stamerbuck was, un so kunn dat
nich upfallen, wenn dat bi dat Äwersetten ok en beten hackte un man druppwis'
'rute kamm; nu äwer hadd hei sick mit sinen gauden Engel prügelt, un de gaude
Engel was en nahdrägschen Racker, un as hei nu würklich taum Äwersetten
upraupen würd un sick so lang as mäglich – un dat was en schön En'n, denn hei
was in den Konrekter sine Klass' propter barbam et staturam verset't –
achteräwer läd, wat en Teiken sin süll, dat hei in Noth was; dunn schot dat
dörch Korl Bentwischen sinen Kopp, un künn hei sick för de Släg' schön räken.

»Na, will'n wi denn noch en beten?« rep de Konrekter, un Pagel stamerte los:

Pastores, edera crescentem ornate poëtam,
Arcades, invidia rumpantur ut ilia Codro.«« Verg. ecl. 7, 25 u. 26. –

»Scandir Hei mal,« säd de Konrekter, »villicht geiht't denn glatter!« – Pagel
scandirte also. – Na, wenn en Stamerbuck dat Scandiren kriggt, denn gerött dat
ok man so so; Pagel kamm äwer denn doch mit en beten Angstsweit dörch mit sine
Sak. – »So, nu äwersett Hei!« – Ja, dat was't man; dor sat't. – Pagel fung
indessen an, un de Anfang was man licht: »»Pastores – die Pastoren; edera –
edere, essen, aßen,«« gung dat dörch sinen Kopp; »»die Pastoren aßen,«« säd hei
lud; de Konrekter kek hoch up un säd: »Na, man tau! – So man wider!« –
»»Crescentem – ih, dat find't sick nahsten,«« dachte Pagel; »»ornatus –
verziert, poëta – der Dichter – bei dem verzierten Dichter,«« säd hei lud; de
Konrekter steg von den Kantheder. – Nu was äwer Pageln sin Latin vullstännig
tau En'n, hei reckte sick noch länger achteräwer, un de Racker, de Korl
Bentwisch, flusterte em tau: »die rundliche Wurst,« »»die rundliche Wurst,««
säd Pagel lud; de Konrekter knep de Lippen tausam un kek Pageln an, as wir hei
en Wunnerdirt, un hei hadd Intrittsgeld för em betahlt. – »Dazu auch die
duftende Spickgans,« flusterte Korl; »»dazu auch die duftende Spickgans,«« säd
Pagel lud, un as nu Allens üm em 'rümmer heimlich lachte, wüßt hei mit enmal
bestimmt, dat hei mit 'ne grote Dummheit tau Platz kamen was, un doch! – Wust
un Spickgaus hürten tausam, un't was en schön Gericht. – De Konrektor lachte
ok, äwer't was ein eigenes Lachen, 't kamm ümmer so stotwis', ümmer so von
unnen up stotwis' un treckte em in den rechten Arm, dat sick de tau Höchten
bohrte mit dat Bauk: »Nu segg Hei einmal, Musche Hundsvott, wecke Wurd heit hir
nu woll Spickgaus?«

Je, wenn't de Konrekter nich mal wüßt, Pagel wüßt't gewiß nich; hei treckte de
Stirn vull Schrumpeln un sach halw trotzig, halw ängstlich den Konrekter an, as
wull hei seggen: »»wat willst Du eigentlich von mi? – Spickgaus? – Is Di dat
nicht gaud naug?«« Un hei lep dörch sinen Gedankenvörrath un bekek sick in alle
Geswindigkeit alle rökerten Saken, de dorin wiren, as wir sin Kopp en
Rökerbähn, wat hei nich noch wat Schöneres för den Herrn Konrekter utfünnig
maken künn, as Spickgaus; äwer de Arm böhrte sick ümmer höger bi den Konrekter,
un dat Gewitter hadd gewiß bi Pageln inslagen, wenn nich Dörchläuchten grad' nu
wedder sinen Lakayen schickt hadd. – De kamm nämlich wedder in de Dör: »Herr
Konrekter, Dörchläuchten let Sei seggen, Sei müßten nah em henkamen, dat Weder
kem ganz hellschen forsch 'ruppe.« – »»Seggen S' Dörchläuchten,«« rep de
Konrekter falsch un wull wider seggen: hei süll Großmutter grüßen, begrep sick
äwer un säd: »»ick müßt irst min Schaul afhollen, nahst wull ick kamen.«« –

Hei höll also sine Schaul ut, un as hei verdreitlich nah Hus kamm, un Dürten
tau em säd: »Herr, Dörchläuchten hett schickt . . . .« smet hei argerlich sine
Bäuker up den Disch: »»Ick weit't, dat is jo doch grad', as wenn ick dortau
set't bün, alle ollen Wiwer in ganz Nigen-Bramborg in ehren Ängsten
bitaustahn.«« – »Herr Konrekter!« säd Dürten un kek em so zag un schu von de
Sid an un let den Kopp sacken. – »»Wat? – Ne, Dürten, ne! – Wo künn ick Di woll
meinen? Du büst jo kein oll Wiw, Du büst jo en junges, düchtiges Mäten. – Ne,
ick mein Dörchläuchten.«« – »Ach, Herr, gahn S' man nah em hen. Min arm
Stining . . . .«– »»Ick will jo ok. – Ick heww man so velen Arger hatt mit de
ollen Junges un mit Kunsten, un de Prozeß liggt mi in den Kopp, un wo dat noch
ward . . .?«« – »Herr Konrekter, dat ward ganz gaud. – Helpen S' mi mit
Halsbandten dörch, ick help Sei mit den Prozeß dörch. Kein Deuwel un kein Kunst
sall Sei wat dauhn; ick heww mi dat so unner de Hand befragt – Namen heww ick
nich nennt – Kunst sall sick woll gewen. Dauhn Sei man, wat ick Sei heit.« – Un
nu red'te sei em in en annern Verfat herinner, nich swalterig, ne, mit Irnst un
Verstand, un hei let sick sinen Pick- un Horzkasten un den Voßswanz un dat
annere Geschirr von ehr tausamen säuken un säd: »»Is dat nu nich lächerlich,
dat ick ümmer dese Scharteken mitslepen möt, as wenn dor Hexeri bi wir, un't is
doch man 'ne ganze einfache, natürliche Sak.«« – Un Dürten wull dat nich recht
glöwen, un de Konrekter düd'te ehr dat ut, un wis'te ehr ok en por von sine
Stückschen, un Dürten paßte hellschen nipp up un makte em wat nah, un den Herrn
Konrekter sine olle ihrliche Schaulmeisterseel würd so fröhlich äwer ehr
verstännig Schaulkind, dat hei nah en por Stun'n mit Lachen un Hägen bi den
irsten Dunnerslag nah Dörchläuchten gung. Ditmal drog Dürten den Pickkasten un
den Voßswanz, denn sei verstunn sick jo nu all up de Sak. –

Kapittel 9.

Dörchläuchten in dusend Ängsten. – Dörchläuchten as Karnallenvagel in en
Burken, de Konrekter as Zauberer, de em verwunschen hett. – Worüm de Konrekter
bös ward un mit Dörchläuchten en irnstlich Wurd red't. – Worüm Dörchläuchten
nicks von Bäcker Schultsch weiten will un den Löper lopen lett. – De Soltmannen
bringt Stining un Dürten in grote Unrauh, ward äwer dorför von Dürten
schimplich ut den Hus' wis't. – Bäcker Schultsch bringt 'ne fröhliche Nahricht,
kümmt äwer dormit nich prat. – De Konrekter tröst't Stining un küßt Stining. –
Dürten drömt von't Küssen, Bäcker Schultsch von Dörchläuchten, wo hei bet an
den Knei in Kringel un Tweiback danzt, un Krischan de Ördel dortau spelt.

In de Paleh was dat all 'ne Tidlang snurrig taugahn, Dörchläuchten gung dörch
sine Apartemangs bleik herümmer, as wir hei de wandelnde Geist von den seligen
Heindrich von Dreieiken; de Lakayen stunnen in de Ecken un an de Wän'n entlang
still un ängstlich as de Kemedianten, wenn de Macbethen ümgeiht un sick de
Hän'n wascht; de Kammerjunker von Knüppelsdörp rigelte eigenhändig alle
Finstern un Dören tau, un Rand sülwen gung up de Tehnen 'rüm un sach ut, as
hadd em Einer en Knuppen vör't Mul slagen. – »Rand,« rep Dörchläuchten halwlud,
»de Rok treckt den Blitz an, is dat Füer allentwegen ut?« – »»Ja,
Dörchläuchting, blot in de Käk – wie hewwen jo noch kein Middag eten.«« – »Wir
speisen nicht zu Mittag, das Feuer soll ausgegossen werden.« –»»Je,
Dörchläuchting,«« fung Rand an, denn hei was nich sihr för en Fastdag, sülwst
bi'n Gewitter nich. – »Es soll!« rep Dörchläuchten so hastig, dat hei sick äwer
sick sülwst verfirte. – »Es sollen auch keine Klingeln gezogen werden, der
Schall zieht an,« set'te hei liser hentau. – »»De Schall, Dörchläuchting?«« –
»Esel! – Ich – ich sage aber! Er kann doch anziehen!« flusterte Dörchläuchting
argerlich. – »»Hm,«« säd Rand vör sick un kek mit dat ein Og' ut dat Finster,
»»noch sünd wi groww, noch is dat Weder nich 'ruppe, nahsten warden wi denn
wedder höflicher.«« – »Mein Gott,« säd Dörchläuchten ängstlich, »wo bleibt der
Konrekter?« – »»Je, wat sall de Konrekter? De kann ok nich . . . .«« – »Er soll
aber können, er soll! Lös' mir die Schuhschnallen ab. – Metall zieht an. – Ist
in meinem Kabinett alles in Ordnung?« – »»Ja,«« brummte Rand up den Irdbodden
dal, as hei de Snallen aflös'te, »»wi hewwen de ganze Muschpok dor upstellt, un
Discher Hartwig säd, 't let as en Vagelburken.«« – »Mein Gott, wo – hörst Du?
hörst Du? – da ist's schon! – wo bleibt der Konrekter? – Ich geh' in mein
Kabinett. – Schick nach dem Konrekter!– So lauf doch nicht so! So lauf doch
nicht so! Der Blitz wird ja angezogen. – Ach, Du lieber Gott!« säd hei ganz
krank, »und ich rufe auch so laut!« –

De Lakay drop den Konrekter all up den Mark, de Dör würd nah de Vörschriwwten
von Dörchläuchten knapp upmakt, dormit kein Togwind kem, un de Konrekter
klemmte sick mit sinen Voßswanz un so wider 'rinner. Hei würd nu in
Dörchläuchten sin Kabinett ledd't un kreg dor wat tau seihn, wat em tauirst
ganz un gänzlich ut de Kuntenanz bröchte. Einen Ogenblick stunn hei stiw un
starr in de Dör un kek in dat Kabinett herinner, äwer mit en Mal brok bi em en
ungeheures, deipes Lachen 'rut: »Wat Deuwel, wat is dit? – Nemen S' nich äwel,
Dörchläuchting! – Nemen S' nich äwel! Äwer wat is dit?« – Un Rand lachte ok mit
un säd: »»Je, dat seggen S' man mal!««

Ick weit nich, wat ick nich ok allen Respekt vergeten hadd, wenn ick dat tau
seihn krigen würd, wat de Konrekter sach. – Midden in de Stuw stunn en Tritt up
Buddelhäls', dorup 'ne Ort von Lusthus, von Finstern, de bet up de Ird reckten,
rundüm tau, un baben taustülpt mit en hellblagen sidenen Baldachin, de as en
Regenschirm för föfteihn Mann utsach, un in dese Anstalt satt Dörchläuchting in
sine unschuldige Angst up en Lehnstaul in en gelsidenen Slaprock, mit 'ne
gräunsidene Slapmütz up den Kopp un mit en por Schauh an sine Beinen, de mit
roden Sigellack lackirt wiren. Em let't liksterwelt, as en schönen
Karnallenvagel mit 'ne gräune Kapp, den sick Einer in't Burken set't hett, dat
hei singen sall; un hei kunn jo nu ok ümmer anfangen tau singen, wenn em man
beter tau Maud west wir. – Un doch würd hei as regirende Herr den Konrekter en
schön Stück wegen sin Lachen vörsungen hewwen, denn de hadd ahndem noch en
Schinken bi em in't Solt von wegen sine Frigeratschon mit de Soltmannen oder
Dürten Holzen oder 'ne annere angenehme Nigen-Brambörgerin, wenn nich en Blitz
sinen dörchläuchtigen Sing-Sang unnerbraken hadd. – »Wat is dat för en
dummes . . . .?« – nu kamm de Lüchtung, un hei slog sick en sidenes Taschendauk
vör de Ogen – »ach, Du leiwer Gott!« – un hei kek achter dat Dauk herute un
lurte up den Dunner, un as de kamm, höll hei sick de Uhren tau un rep wedder:
»ach, Du leiwer Gott!« – De Konrekter hadd dat Lachen instellt un bekek sick
dat Burken hin'n un vör, un Dörchläuchten sach em hellschen ungewiß an un frog
tauletzt: »Na, wat meint Hei? – Is dat woll so? – Glas, Sid'« un hei böhrte den
Bein in de Höcht – »un hir is ok Sigellack; un Allens, wat Metall heit, heww
ick 'rute bringen laten.« – »»Je,«« säd de Konrekter, »»'t wir woll so,
Dörchläuchting: wat de Minsch dauhn kann, hewwen Sei dahn; äwer nemen S' nich
äwel, de goll'ne, herzogliche Kron baben up Ehren Thronsessel, wo Sei up
sitten, de hewwen Sei vergeten.«« – »Segg ick dat nich! Segg ick dat nich! De
Esel, de Rand – ach, Du leiwer Gott!« – denn't gaww wedder 'ne Lüchtung –
»Schapskopp! bring' en annern Staul her! Ick will gor keine herzoglichen Ihren,
denn ick bün bi so'n swores Weder ok man en gewöhnlich Minsch – ach, Du leiwer
Gott!« un hei höll sick wegen den Dunner de Uhren tau – »nich wohr, Konrekter?«
– De Konrekter säd, dat glöwte hei ok; äwer de Thronsessel mit de Kron künn jo
ümmer bliwen, de Kron künn jo 'ne Tidlang in en siden Dauk wickelt warden, un
as dit geschach, hadd hei sine besondern Betrachtungen doräwer, wo sogor
goldene un schinende herzogliche Ihren vör Gottes Dunnerwürd' sick verhüten un
demäudig bi Sid leggt warden. – »Rand, geh 'raus un kuck in's Wetter,« befohl
Dörchläuchten.

Un Rand ded't un kamm wedder: »»Dit is vöräwer; äwer't steiht all wedder ein
parat, un dat süht gefährlich naug ut.««– »Rand, bring' för den Konrekter en
Staul in minen Wedertempel.« – »»Oh, Dörchläuchten,«« säd de Konrekter, »»dat
is jo nich nödig.«« – »Ja, 't is nödig, mi is't nödig; äwer so kann Hei nich
'rinne, so treckt Hei mi den Blitz 'rinne. – Rand, en annern siden Slaprock un
Slapmütz un de roden lackirten Schauh!« – De Konrekter müggt sick wehren, so
vel as hei wull, 't hülp em nicks, un nah 'ne Wil stunn hei dor mit 'ne swarte
Slapmütz un en füerroden Slaprock un füerrode Schauh, un hei stunn dor as en
Zauberer ut ollen Tiden, de en unglücklichen Prinzen in en Karnallenvagel
verwunschen un in en Glaskasten bannt hett, un dat let so, as wenn hei dor för
ewige Tiden 'rinne set't wir, denn blot dörch 'ne schöne Fee un en säuten Kuß
up sinen Snabel kunn hei erlös't warden, un vör't Küssen hadd Dörchläuchten
einen abscheulichen Grugel, un 'ne schöne Fee was nich dor, denn Rand, de uter
den Zauberer noch üm em begäng' was, kunn sick unmäglich för 'ne schöne Fee
utgewen. –

As de oll Zauberer bi sin verwunschenes Opfer satt, jagte Dörchläuchten Raudten
'rute, wil de Utdünstung von vele Minschen den Blitz antrecken süll, befohl em
äwer an, af un an den Kopp dörch de Dör tau steken un Bericht tau maken, woans
dat mit dat Weder stunn, un dat ded Rand nu girn, denn hei lep nah Bäcker
Schulten 'räwer un drunk dor Duwwelbir. – »Wat meint Hei, Konrekter, is dat so
woll säker?« frog Dörchläuchten. – »»Je, nah minen Verstand . . . .«« – »Is dat
ok woll ganz säker?« – »»Je, Dörchläuchten, wat Einer dauhn kann, is jo dahn,
äwer wat is Minschenwark gegen unsern Herrgott sinen Willen?«« – »Dat segg
ick,« rep Dörchläuchten, »de dummen Kirls, de Discher un de Glaser, süllen't
ganz rund maken, un sei hewwen't eckig makt, Ecken trecken ümmer an.« – »»Je,
wat känen de Lüd' dorför? – Wenn uns' Herrgott will, denn pust't hei in en
Ogenblick ganz Bramborg weg. Denken S' doch an Sodom un Gomorrha!«« – »Ach, Du
leiwer Gott! – – Ja, ick weit't, ick . . . .« – Hir stek Rand den Kopp in de
Dör: »»Dat kümmt wedder up't Frisch 'ruppe, un Bäcker Schultsch seggt . . . .««
– »Schapskopp, ick will gor nich weiten, wat dat impertinente Frugensminsch
seggt. « – Rand trock sick taurügg. – »Dat Frugensminsch seggt vel, dat seggt
ok, – ach, Du leiwer Gott. – Hei will frigen Konrekter.« – »»So? – Süh? – Na un
wen denn?«« – »Je, sei seggt jo de Prinzeß Christel ehre Kammerjumfer, oder –
ach, Du leiwer Gott! – Sin Wirtschafterin. – Äwer, ick verbeid Em dat. – Hei
kümmt mi nich wedder vör de Ogen! – Ick wull Em ok all den Hof verbeiden laten,
as Hofrath Altmannen, de will jo nu de virte Fru nemen – ach, Du leiwer Gott!«
– »»Dörchläuchten,«« säd de Konrekter ruhig un stunn up, »»ick estimir Sei as
minen Landesherrn; äwer wat ick frigen will, oder nich frigen, dat möt Sei egal
sin, dorin lat ick keinen Minschen mit in reden. – Un wenn Sei mi derentwegen
den Hof verbeiden willen, denn känen Sei dat dauhn, dat steiht in Ehre Macht;
äwer ick kann ok gahn, dat steiht in mine Macht, denn ick bün von den Magistrat
tau Nigen-Bramborg anstellt. – Ick empfehl mi Sei tau Gnaden.«« – »Ach, Du
leiwer Gott. – So bliw Hei doch hir, ick heww jo minen Trost an Em – ach, Du
leiwer Gott!« – Hir stek Rand den Kopp in de Dör: »»Dörchläuchten, dit ward
sihr slimm, dat Gewitter kann nich äwer den See kamen, un Schultsch
seggt . . . .«« – »Du Schapskopp, ick will nich weiten, wat Schultsch seggt,
slut de Dör tau, rigel von buten tau, dat hei nich 'rute kann.« – »»Ja,
Dörchläuchten,«« säd de Konrekter un treckte sine Zauber-Mondirung af un sinen
ihrlichen Rock wedder an, »»mit Gewalt känen Sei mi hollen . . . . – Dat was en
harten Slag!«« – »Ach, Du leiwer Gott! – ja, dat was dat. Kam Hei doch wedder
hir her.« – »»Ne, Dörchläuchten, ick stah hir ebenso gaud in Gottes Hand as
dor, un wat wi Minschen utsinnen, is All dumm Tüg vör Gott.«« – »Fürcht't Hei
sick denn gor nich?« – »»Ne, Dörchläuchten, vör den Blitz nich,« säd de olle,
stramme Mann un sach den regirenden Herrn ruhig in't Gesicht, »»vör Gott as
minen Richter fürcht ick mi, denn ick weit, ick ward as en Hundsvott vör em
bestahn; äwer vör Gott, as minen Vader, fürcht ick mi nich, denn hei weit, wat
mi gaud is, un wenn hei mi mit en Dunnerslag ahn alle Krankheit tau sick raupen
will, denn weit ick, dat hei dat in sinen Gnaden beslaten hett, un ick dank em
dorför.«« – »Ja, äwer dod? dod?« – »»Je, Dörchläuchten, dat is doch einmal nich
anners! – Starwen möt wi All, un ick kann mi 't woll denken, dat dat männigen
Minschen sihr swor ward, wenn hei scheiden sall, un wenn üm sin letzt Lager Fru
un Kinner stahn, de hei leiw hett; äwer för so en por olle Einsidlers, as wi
beiden sünd, dor möt dat lichter gahn.«« – »Ne!« rep Dörchläuchten – »ach, Du
leiwer Gott! – Hei mag dat woll glöwen; äwer wo kann Hei sick gegen mi upreken!
– Ick bün doch en regirende Herr – ach, Du leiwer Gott!« – »»Ja, un hewwen Ehre
Unnerdahnen, un de heww ick ok, dat sünd mine Schäulers, un seihn S', dorin
stimmen wi wedder tausam, denn up 'ne Handvull mihr oder weniger kümmt dat vör
Gott nich an. Un wenn wi för de sorgen nah unsen Kräften . . . .««– »Ach, Du
leiwer Gott!« rep Dörchläuchten dortüschen. – »Un ehr bistahn in ehren Nöthen
un uns vör Ungerechtigkeit gegen sei häuden . . . .«« – Un en furchtboren Slag
föll, Blitz un Dunner tausam, un Dörchläuchten schreg lud up: »Dat will ick jo
ok, dat dauh ick jo ok – Konrekter, bidd Hei sick 'ne Gnad' ut!« – Den
Konrekter müggte woll för den Ogenblick de Gedank dörch den Kopp scheiten, nu
wir't Tid för sick tau bidden, dormit dat hei von den Prozeß los kem – un wi
känen jo nicks för so'ne bösen Gedanken un beden jo ok dorgegen – äwer dat was
man en Ogenblick, as wenn de Swälk de Flücht in't Water stippt, Faut kann sei
dor nich faten, un't äwergot em füerrod vör Schimp, as hadd hei in de Slacht
den Erzfind den Rüggen taukihrt, un Blitz un Dunner was för em as de Trumpet in
de Slacht, un hei stunn wedder düchtig dor un säd: »»Ick bruk blot unsern
Herrgott sine Gnad', ick bruk keine Gnad' von Minschen, un wenn't ok en Fürst
wir. – De Fürsten-Gnad' is de Krück, woran de lahme Gerechtigkeit 'rümmer
hinkt, un wenn Fürsten gnedig warden, willen sei entweder oll Unrecht gaud
maken un dorför noch Dank austen, oder sei begahn niges Unrecht, taum wenigsten
an de, gegen de sei nich gnedig sünd. – Wenn Einer richtige Gnaden utdeilen
will, denn möt hei allwissend sin un allmächtig, denn möt hei uns' Herrgott
sülwst sin, un 't is kein Fürst.« – »Hei ward hir unbescheiden. Ick ward Em mal
marken laten, wat fürstliche Ungnaden sünd!« rep Dörchläuchten wüthend, denn't
hadd lang nich dunnert, »ick will Em . . . .« – Dunn stek Rand wedder den Kopp
in de Dör: »»Dörchläuchten, eben het't inslagen, Schultsch seggt, up den Wall
in 'ne Pöppel; äwer't geiht glik wedder los, Schultsch seggt . . . .«« – »Dat
will ick nich weiten, Du Esel! Un Hei, Konrekter . . . . – Ne, bliw Hei hir!
Sinn Hei wat ut, wat uns helpen kann! – Hett all inslagen!« – »»Je,
Dörchläuchten, wat sall ick utsinnen? In so'ne Lagen, wo uns uns' Herrgott
neger kümmt, as för gewöhnlich, is dat Beste för den Minschen, dat hei sick mal
irnstlich examinirt, wat hei woll nich gegen sine Nebenminschen en Unrecht
begahn hett, un wenn hei denn dat befind't, un hei fat't den fasten Vörsatz,
dat Unrecht wedder gaud tau maken, denn find't hei ok Trost un Maud.«« – »Ick
dauh keinen Minschen Unrecht,« rep Dörchläuchten hastig, äwer dat Gewitter
mellte sick wedder, un hei slog den Dauk wedder äwer sin Gesicht: »Ach, Du
leiwer Gott!« – »»Na, Dörchläuchten, dat is mit Sei ok woll nich anners, as mit
uns Alltausamen; oder is dat nich Unrecht, wenn Sei Ehren Löper Halsbandten
inspunnen laten, wil anner Lüd' Dummheiten makt hewwen?«« – »Minen Löper? Dat
is min Bedeinter, wo kann en Fürst – ach, Du leiwer Gott! – wo kann en Fürst
gegen sinen Deiner Unrecht hewwen? – Hett de Kirl mi nich Trotz baden? Hett hei
nich Redensorten makt?« – »»Na, süll denn nu woll nich en jungen, kräsigen Kirl
wild warden, wenn hei«« – hir blitzte un dunnerte dat wedder stark,
Dörchläuchten schot tau Hop – »»wenn hei as en Röwer traktirt ward, süll hei
woll nich, wenn de Schimp äwer em kümmt, en por driste Redensorten maken känen?
«« – Un wedder blitzte dat, un Dörchläuchten dükerte wedder achter sinen Dauk:
»Ach, Du leiwer Gott – Lat't em lopen! Lat't den Kirl lopen!« – »»Ja,
Dörchläuchten, dat is recht schön, dat Sei em de Straf afnemen, äwer Sei möten
em ok den Schimp afnemen.«« – »Ach, Du leiwer Gott!« rep Dörchläuchten un höll
sick wegen den Dunner de Uhren tau, »ick sall em am En'n noch üm Vergewung
bidden. Ne. Ne! De Kirl . . . .« – Rand kek wedder 'rinne: »»Dit ward wedder
sihr swor, un . . . .«« – »Ick will nicks von Schultschen weiten. – Lop hen un
lat Halsbandten ut dat Lock,« rep Dörchläuchten. – »»Un, Herr Kammerdeiner,««
säd de Konrekter, »»mi gewen S' mal Tint un Fedder un Poppir.«« – »Fedder un
Poppir, dat is hir; äwer uns' Tint is indrögt, wi sünd nich sihr för't
Schriwen, blot wenn de Hofrath Altmann hir is, denn schriwen wi.« – »»Dat is
wohr,«« säd Dörchläuchten, »»ach, Du leiwer Gott! – Glik schaff' Tint an!««
denn hei hadd de Hoffnung, dat de Konrekter, as süs weck Lüd' dat Fewer, un dat
Gewitter afschriwen wull. De Tint kamm, un de Konrekter schrew. – Mein Gott,
dachte Dörchläuchten, wo kann de Kirl bi so'n Weder schriwen! –

As de Konrekter de Schriwwt farig hadd, las hei: Halsband wir ganz unschüllig
dörch en blotes Verseihn un in Äwerilung (wer de makt hadd, stunn nich dorbi)
bestraft worden; un, nahdem sine Unschuld bi negere Unnersäukung an den Dag
kamen, wir hei ogenblicks ut den Arrest entlaten, un Jeden würden de härtsten
Strafen andrauht, de em bi jichtens 'ne Gelegenheit dit vörhollen un taum
Schimp anreken würd. – »So,« säd de Konrekter, »Dörchläuchting, nu
unnerschriwen S' sick.« – Dörchläuchten wull nich, hei unnerschrew sick äwerall
sihr ungirn, un blot mit nauer Noth kreg em männigmal Hofrath Altmann dortau,
un nu noch bi so'n Weder! – Äwer uns' Herrgott red'te en por Mal drist in den
Konrekter sine Vorstellungen mit 'rinner, un hei ded't. – »Is Sei nu nich vel
lichter, Dörchläuchten, nah dese gaude Handlung?« – »»Ne, gor nich,«« säd
Dörchläuchten, »»dat Gewitter möt irst vöräwer sin.«« – Un hei log nich, hei
säd de Wohrheit, denn't giwwt würklich Minschen, de allmählich so deip in
Eigensük versackt sünd, dat sei sick nich mal doräwer freuen känen un in ehren
Harten Glück finnen, wenn sei mal taufällig ehren Nebenminschen Hülp taukamen
laten känen. – –

Dat Gewitter was voräwer, Rand stek den Kopp wedder in de Dör: »Nu is't vörbi,
Schultsch seggt, 't sünd säben Stück west.« – De Konrekter gung un namm de
Schriwwt mit, Dörchläuchten athente deip up un säd vör sick hen: »»Säben Stückt
– Un dat hett hei vörher wüßt! – Dat is en ollen utverschamten Kirl, mit sine
verdammten Redensorten. – Wo bleibt da die Ehrfurcht, die mir der Untertan
schuldig ist? – Äwer ick kann em nich missen, hei weit tau gaud mit dat Weder
Bescheid. – Un frigen will hei doch! Äwer täuw!«« –

Un de Konrekter gung äwer den Mark nah Hus' un säd vör sick hen: »Wo? ick ward
jo woll meindag' nich klauk? Ick bliw so'n ollen Esel, as ick ümmer west bün.
Wat heww ick min Näs' in anner Lüd' ehren Kohl tau steken? – Holl dor
Dörchläuchten 'ne ordentliche Predigt! Gott bewohr uns – wat 'ne Dummheit! –
Ja, wenn't noch en rechten slichten Kirl wir, de Unrecht deiht un sick denn
vör'n Deuwel nich fürcht't, den mal so recht bi 'ne grote Gelegenheit frisch
von de Lewer weg in't Gewissen reden, un wenn hei teihnmal en Fürst wir – äwer
'ne olle Bang'büx, de sick vör en Gewitter fürcht't – leddig Stroh döschen un
en Kirl bekihren willen, de taum Gauden as taum Slichten tau swack is?! –
Kanter Aepinus! Konrekter Aepinus! wenn dit de Lüd' wüßten, wenn Hofrath
Altmann dit wüßt, wat würd de lachen? – Na, lat sei! – Ick hadd't kläuker maken
künnt; äwer ick heww doch kregen, wat ick wull, wenn ick ok tau vel Pulver
dorbi verschaten heww. – Ick kann doch hüt drei Harten recht fröhlich maken. –
Diem non perdidi.« – Dormit tred hei in sin Hus, un't kamm grad' tau Paß, dat
hei wat bi sick hadd, Harten fröhlich tau maken, denn in de Achterstuw von
sinen Hus was de Nod mal wedder recht grot. –

Wenn en Gewitter an den Hewen steiht, denn trecken sick de Husinwahners in eine
Stuw tausamen, as 'ne Haud in 'ne Hürd', wenn buten de Löw bröllt, sei säuken
Anholt an enanner un weiten doch recht gaud, dat Keiner den Annern helpen kann.
– Ok Nahwerslüd', wenn sei einsam wahnen, gahn tau Nahwerslüd', un wenn't up de
Nacht kümmt, denn kaken de Frugenslüd' Koffe, dat sei sick in ehre Angst dormit
trösten willen, wat denn ok meist gelingt, wenn't Weder vöräwer is. – Hüt hadd
nu de Soltmannen sick ok in ehren einsamen Jumferntaustand sihr allein fäuhlt,
un wil dat ehre Huslüd' verreist wiren, hadd sei bi Dürten Holzen Schutz söcht.
– Gemeinschaftliche Gefohr bringt Lüd' tausamen, de sick süs nich recht rüken
känen, un makt de hartsten Harten weik, un so hadd Dürten denn ok in ehr
eigenes bedürftiges Gefäuhl de Soltmannen de Umstän'n nah recht fründlich
upnamen un hadd sei in de säkerste Eck, wid von't Finster af, up ehr weikes
Unglücksküssen dal nödigt. Äwer sei hadd de Slang' warmt in ehren eigenen
Bussen; de snödste Dank för ehre Gaudheit blew nich ut. –

As de gewöhnlichsten Höflichkeits- un Weder-Redensorten verschaten wiren,
rückte de Soltmannen mit de stadtkünnige Geschicht von Halsbandten sinen
Prisong 'rute, un as sei Allens vertellt hadd, wat sei dorvon wüßt, süfzte sei
un säd, dat wir schändlich. – »Ja woll,« säd Dürten, »is dat schändlich, un
wenn de Minsch noch wat dorför künn!« – »»Nichts,«« säd de Soltmannen, »»kann
er dafür, c'est son père et sa mère et, si vous voulez, monsieur le duc.«« –
»Wat Sei tauletzt säden, heww ick nich verstahn,« säd Dürten, de hirin de
Wohrheit säd, denn sei verstunn würklich kein Wurd Französch; »äwer dat dat
schändlich is, dat is wohr, denn de arme jung' Minsch is doch blot dörch de
Dummheit von anner Lüd' tau den Schimp kamen.« – »»Zu dem Schimpf und zu dem
Schaden an seiner Gesundheit,«« säd de Mamsell. – »Ih,« säd Dürten, »von
Postpoppir is hei doch ok nich; wat sin Gesundheit dorvon för groten Schaden
liden süll, dat süll mi doch wunnern.« – »»Ja wundern Sie sich meinetwegen;
alle Leute wundern sich auch, daß en ce cas Ihre Schwester, mademoiselle
Stining, in eine liaison gewilligt hat.«« – »Stining? – Wat hett min Swester
Stining mit den Schimp tau dauhn, den sei Halsbandten andahn hewwen?« – »»Mit
dem Schimpf nichts, aber viel mit dem Schaden; oder ist das nicht ein Schaden,
wenn ein Mensch, den man heiraten will, ein Krüppel in seinen Eingeweiden ist,
un monstre?«« – »Wat? – Halsband wir en Kräpel in sine Ingeweiden?« rep Dürten
un kek de Kammerjumfer an, wat dat ok bi ehr rappeln ded. – »»Ja,«« säd de ganz
ruhig, »»und das wissen Sie nicht? – Jedem Läufer wird ja als Kind die Milz
ausgeschnitten, und so ihm auch; sein Vater und seine Mutter haben ihre
Zustimmung gegeben, und Durchlaucht haben es befohlen.«« – »Halsbandten is de
Milt utsneden?« rep Dürten, »wat? Hei hett sine richtigen Ingeweiden nich?« –
»»Und das wissen Sie nicht? Das weiß ja jedermann.«« – »Dorvon is hei so'n
Löper, so'n Dänzer, so'n Hasenfaut, so'n Hans vör allen Hägen! Em fehlt wat
tau'n richtigen Kirl, un de will min Stining frigen?« rep Dürten un towte unner
Dunner un Blitz in de Stuw 'rüm. »Du kumm mi man! Du kumm mi man!« – Halsbandt
kamm nu zworsten nich, äwer Stining kamm in de Dör 'rinne, as ehr Swester ehren
Brüjam so instännig inventiren ded. – »»Mein Gott, Dürten, wat is Di?«« frog
sei un blew in de Dör bestahn. – Dürten müßt sick irst faten – desen Ogenblick
namm de Soltmannen wohr un fung an: »Oh, ich erzählte nur eben, daß man
Halsbandten . . . .« – »»Hollen S' doch Ehr Mul!«« rep Dürten dortüschen. –
Äwer de Mamsell was in'n Tog: »die Milz ausgeschnitten hat.« – »»Mein Gott!««
rep Stining, »»wat is dit wedder?«« – »Dat will ick Di seggen,« säd Dürten, de
nich Tid hatt hadd, ehren Zorn tau dämpen, äwer doch Tid naug, för em en annern
Gegenstand uptaufinnen, »dat will ick Di seggen, dat is en leges Frugensminsch,
de blot dormit ümgeiht, annere Lüd' in Unrauh tau bringen un von anner Lüd'
Slichtigkeiten tau berichten.« – »»Wenn Sie mich meinen . . . .?«« frog de
Soltmannen un stunn von dat weike Küssen up. – »Ja, Sei mein ick, Sei grad'!«
rep Dürten un ret dat Küssen an sick, as wir't entheiligt worden, un sei müßte
dorför upkamen, dat dor nich mihr Basilisken-Eier up utbrött würden. – »»Denn
empfehl ich mich Ihnen,«« säd de Kammerjumfer stolz un gung ut de Dör. – »Ja,
denn empfehl ich mich Ihnen!« rep Dürten achter ehr her, sackte äwer glik up en
Staul tausamen, slog sick de Hän'n vör't Gesicht un rep in den düllsten Arger:
»Heww ick Di dat nich ümmer seggt? Säd ick nich ümmer: Stining, de Kirl bringt
uns Unglück in't Hus, lat doch von den Kirl! Un nu is't so kamen, as ick dacht
heww. Nu is't gor keinen ordentlichen Kirl, nu fehlt em wat taum vullstännigen
Minschen, nu hett hei kein Milt.« – »»Ih wo? Dürten . . . .«« säd Stining ok en
beten stark verstutzt. – »Je, ick wull jo nich, dat Du dat weiten süllst; äwer
de olle Kläterkathrin kann jo nich dicht hollen, de möt jo allentwegen ehren
Schawernack spelen, un nu weitst Du 't jo. – Noch is't Tid, lat den Löper
lopen, wat deihst Du mit en inwendigen Kräpel, mit en Kirl ahn Milt?« –
»»Dürten, Dürten,«« säd Stining in deipen Gram, un de hellen Thranen stunnen in
ehre blagen Ogen, »»Du weitst jo doch, wo vel ick von em holl, un wenn't
würklich wohr wir, wat kann hei dorför?«« – »Ne, hei kann dor nich för, hei is
en unmünnig Kind west; äwer sin Vader un sin Mauder in de Ird, dat sei dat
leden hewwen! un dese olle, knickebeinigte Dörchläuchten, dese olle Ekel, de
dit anstift't hett! von den kümmt all uns' Elend! « rep Dürten in weinerliche
Wuth. – »»Dürten, 't is nich wohr!«« säd Stining, un de Thranen lepen ehr
dennoch äwer de Backen, »»hei is jo so gesund; un wenn't wohr wir, denn hadd
hei 't mi sülwen all lang seggt.«« – »Stining,« säd Dürten indringlich un stunn
up un stellte sick vör ehre Swester, »dat kennst Du nich. Dat is jo all jeden
Minschen schanirlich, wenn em wat von sine butwennigen Glidmaßen fehlt, wo möt
äwer woll Einen irst tau Maud sin, den wat von sin richtig Ingeweide afhannen
kamen is. – Süh, dor was Snider Schlundten sin öllst Sähn, de hadd man 'ne halw
Lung'. Jedermann wüßtet, un de Dokter hadd't ok seggt; äwer meinst Du, dat hei
sülwen dat glöwen wull, un dat hei dorvon red'te? – Ne, de arm Minsch kräpelte
sick so hen, bet't nahsten mit einem Mal all was.« – »»Ne, Dürten, so is't nich
mit Wilhelmen,«« säd Stining in säuten Vertrugen un wischte sick de Ogen af un
kek so fründlich ehre Swester an: »»un wenn sei em Lung' un Lewer utsneden
hadden, un sei hadden em man sin Hart laten, denn wull ick 't doch mit em
wagen. De Milt makt den Minschen nich, dat Hart makt em, un dat is bi em so
richtig, so gesund un so tru! – Ne, wenn wi em man irst ut dat Fängnis 'rute
hewwen, denn lat uns wider nich sorgen, denn ward dat All wedder gaud. – Äwer,
ach Gott, nu liggt hei bi dit Unweder allein in dat düstre Lock!«« – »Dorin
giww Di nu man taufreden,« säd Dürten ruhiger, denn dat Vertrugen stickt eben
so licht an, as de Angst, un Stining hadd ehr Vertrugen vull in Dürten ehr Seel
utgaten, »min Herr is nah Dörchläuchten raupen, un de ward den ollen
Miltensnider – Gott vergew mi de Sün'n! – schön inbäuten. – Dat so'n ollen Kirl
so vel Elend anrichten kann! – Denn mit de Milt, dat glöw ick doch, dat
Frugensminsch säd dat tau bestimmt, un sei is bi Hof west un kann dat
weiten.« –

So gung de Red' bi de beiden Swestern hen un her, un wenn Dunner un Blitz ok
männigmal en beten unsacht dortüschen fohrten, ehr Hart was tau vull Trübsal,
as dat sei dat in'n Ganzen estimirt hadden. – 'T was lang all Nacht worden, un
sei seten noch ümmer tausamen un lurten mit Angst un Bangen up den Herrn
Konrekter. – Nah dese Richtung hen hadd Dürten nu wedder mihr Krasch' as ehr
Swester, denn sei trugte den Herrn Konrekter tau, dat hei, wenn hei blot wull,
ganz Meckelnborg-Strelitz up den Kopp stellen künn, »un wenn hei dat Regiment
hadd,« set'te sei hentau, »denn stünn't ganz anners in de Welt, denn würden
kein Löpers mihr insteken, un kein Milten mihr utsneden.« –

Dunn würd buten an't Finster kloppt, Dürten gung hen un sach tau, wer dor wir:
Bäcker Schultsch stunn buten un hadd ehren Rock äwer den Kopp namen – denn dat
wiren, ok bi de riksten Börgerfrugens, de dunnmaligen Paraßols un Paraplühs –
»»Dürten,«« säd sei – »»ne, lat man! ick kam 'rinne, denn dat regent, as wenn't
up Buren regent. – Dürten,«« säd sei, as sei binnen was, »»un süh dor, ok
Stining! – Na, för Sei ward dat ok 'ne grote Freud' sin. – Wat hei is, de
Konrekter, is jo hüt ok wedder dor bi den Ollen, un nu ward jo woll wedder dor
allerlei unheilig Wesen bedrewen, denn ick heww Sei woll seihn, Dürten, dat Sei
dor wedder mit den ollen Voßswanz äwer den Mark drawt sünd.«« – »Unheilig
Wesen?« frog Dürten scharp, »un de Herr Konrekter, de as Kanter alle Sünndag'
in de Kirch singen möt?« – »»Ih, latent man! Kirch un Paleh sünd tweierlei. –
Krischan, säd ick, wat de Beiden dor bedriwen, dor hett uns' Herrgott ok woll
keinen Deil an. – Du red'st Di noch üm Ihr un Reputatschon, säd hei. – Du swig
ganz still, säd ick, Du kümmerst Di vel üm min Ihr un Reputatschon, säd ick;
för Dinentwegen kann mi jo Dörchläuchten up apenbore Strat ›ein impertinentes
Frugensminsch‹ tituliren. – Un dat hett hei dahn; äwer taum Vurthel is em dat
ok nich west. – Tweiback! kamm de Lakay vermorrntau. – Ja, säd ick, Kuchen! –
Backt Jug sülwen weck, en impertinentes Frugensminsch hett keinen Tweiback. –
Na, hüt Abend kamm nu Rand, den hadden s' jo 'rute smeten ut de Stuw, wo s'
ehren ollen Düwelskram bedriwen. – Un wo leidig was hei; ja, dacht ick, wegen't
Duwwelbir, un: Fru Schulten, säd hei – süs seggt hei Schultsch – wat hewwen Sei
uns för en Elend makt, säd hei, mit de Tweibacken; Dörchläuchten würd so falsch
up mi un wull mi wegjagen, säd hei, un de Löper Halsband süll Kammerdeiner
warden – freu'n Sei sick nich, Stining?«« – »Ne,« säd Dürten, »dor kann sei
sick nich äwer freu'n, dat's Mis as Mus.« – »»Dat säd ick ok; Rand, säd ick, 't
wir gaud, wenn mal en anner Regiment an den Hof kem, as Ehr, denn würden doch
nich ordentliche Börgerfrugens, de 'ne ihrliche Reknung tau föddern hewwen, up
den apenboren Mark utgäudert warden, säd ick un gung ut de Dör. – Un richtig!
as ick wedder 'rinner kamm, hadd dat olle schulsche Dirt Krischanen wedder de
weike Sid afgewunnen un satt dor un drunk Duwwelbir. – Schöne Wirtschaft! säd
ick un gung trotzig wedder 'rute, un hei lep nu ümmer af un tau 'räwer nah de
Paleh un drog Wederapporten un frog mi ümmer, wat ick dortau meinte, dormit
wull hei mi jo woll wedder gaud maken. Äwer Tweiback kriggt hei derentwegen
morgen doch nich.«« – »Äwer,« föll Dürten ehr hir in de Red', »Sei wullen uns
jo wat seggen, wat för Stining 'ne grote Freud' sin süll.« – »»Je, nu kik mal!
– Heww ick denn dat noch nich seggt? – Je, eben kamm hei nu wedder 'räwer, hei
müßt den Stadtdeiner raupen, säd hei, den Dörchläuchten hadd anbefahlen, säd
hei . . . .««

Hir würd sei dörch de Klingel an de Husdör unnerbraken, un de Herr Konrekter
kamm in de Dör 'rinner: »Dürten, Stining, Jug Halsband is frilaten, un . . . .«
– »»Gotts ein Dunner!«« rep Schultsch, »»Ji lat't Einen jo gor nich tau Wurd
kamen. Dat wull ick Jug jo grad' seggen.«« – »Ih,« säd Dürten, »Tid naug hadden
S' dortau woll hatt. – Äwer't schad't nich; ick wüßt doch, dat't so kamen würd,
wenn sick de Herr dormit bemengen würd. « – Un Stining stunn vör den Konrekter
un hadd ehre lichte Hand up sinen Arm leggt un kek em mit de blagen Ogen so
äwerglücklich in't Gesicht und säd mit ehre weike Stimm: »»Ach, Herr, womit
sälen wi Sei dat vergellen?«« – »Dat sall Di so sur nich warden, min lütt
Stining,« säd de Konrekter un kreg sei unner den Kinn tau faten un böhrte ehr
den Kopp tau Höcht un küßte sei drist up den fründlichen, roden Mund. – Un de
rode Mund let sick küssen, äwer de Backen würden nu ok rod, wohrschinlich ut
Afgunst gegen den Mund, dat hei wegen sine schöne Farw so'n Vörtog kreg. –
»»Huching!«« rep Schultsch, »»de ollen Herren laten doch dat Spaßen nich, min
oll Krischan . . . .«« is just so wull sei seggen; äwer sei kamm nich dortau,
denn Dürten drängte sick vör: »Stining, bedank Di doch!« – »»Ick heww mi jo all
bedankt,«« säd Stining en beten in Verlegenheit. – »Ja, wegen Halsbandten,« säd
Dürten, »äwer doch noch nich wegen den Kuß. – Sei is noch tau jung, Herr
Konrekter, Sei dörben ehr dat nich anreken.« – »»Ih wo!«« säd de Konrekter un
sach so ut, as wir hei 'ne olle Wittfru, de dat Geschäft mit en smucken
Gesellen furtsetten wull, un wenn hei ok noch so jung wir, »»äwer,«« säd hei un
halte de Schriwwt 'rute, »»hir is de Hauptsak. Dörchläuchten hett sülwst
unnerschrewen, dat de jung' Minsch ganz unschüllig seten hett, un dat em Keiner
dat taum Schimp anreken darw. – So, nu gun Nacht.«« – Dormit wull hei nah sine
Stuw; äwer Stining hadd sick en Hart fat't, sei höll em up: »Herr Konrekter,
Dürten seggt, Sei weiten Allens,« un sei kek em so ängstlich an un stamerte in
ehre Verlegenheit 'rute: »hett Halsband – hett hei 'ne Milt?« – »»Wat?«« frog
de Konrekter, »»wat süll hei hewwen?«« – »Herr,« säd Dürten, »dat olle gele
Frugensminsch von grad'äwer is hir west un hett uns vertellt, dat de Löpers in
kindlichen Johren de Milt utsneden ward.« – »»Un dat ward dat ok, Dürten,«« säd
Schultsch, »»un min Krischan seggt, Halsbandten sin oll Vader – ick heww den
ollen Mann noch recht gaud kennt, sei säden ümmer ›sprickern Herrgott‹ tau em,
indem dat hei so dünndarwig was . . . .«« – »Dummes Tüg!« föll ehr hir de
Konrekter in de Red', »Din Halsband hett ebenso gaud 'ne Milt, as Du un ick, un
wenn em wat fehlen deiht, denn, glöw ick, is dat de Gall, un dor dank Du Gott
vör, denn hei is ümmer fröhlich un lustig, un dat giwwt en fründlichen Ehmann.«
– Un as hei hirmit wedder Stining ehre Backen rod farwt hadd, lachte hei un
gung ok fröhlich un lustig in sine Stuw. – »»Gott bewohr uns!«« rep Dürten,
»»wat heww ick doch för 'ne niderträchtige Natur! – Ick bün doch en ganz leges
Frugensminsch! Dor schimp ick hir up unsen ollen gauden Dörchläuchten, up dat
olle unschüllige Worm, un sinn em allerlei Schanddahten an, un hei deiht wildeß
mine Swester den groten Gefallen un lett den Löper fri! – Ne, dat is doch tau
schändlich, dat ick ümmer mine slichte Natur folgen dauh!«« – »Ja, Dürten,« säd
Schultsch un rüst'te sick taum Gahn, »dat is min Mod' ok – leider Gotts! – mi
löppt ok ümmer glik de Lus äwer de Lewer, un Krischan seggt: Du kannst hunnert
Johr olt warden, Du wardst doch nich anners, seggt hei. – Worüm süll ick nich
anners warden? segg ick. – Wil Du Din Mul nich törnen kannst, seggt hei. – Dat
is en dummen Snack von em. – Mensch, bedenke das Ende! – Worüm süll ick mi nich
ännern känen? – Dat will ick Krischanen morgen woll wisen! Morgen kriggt
Dörchläuchten wedder Tweiback, denn hei hett hüt Gauds gegen Jug dahn, un Geben
is seliger denn Nehmen. – Stining, kümmst Du mit?« – Stining gung mit: »»Gun
Nacht, Dürten!«« –

Un Dürten gung tau Bedd un höll 'ne rechte gründliche In- un Utkihr in ehren
Harten un jog un schücherte dorin herümmer mit all de ollen, flüchtigen Utbrüch
von Zorn un Haß un set'te ehre Seel so'n rechten dägten Dämper up, bet sei sei
so wid dalkreg, dat sei sogor de Nachbarin von grad'äwer vergewen würd, un sei
in ehre Ogen ehr nich mihr gel vörkamm. Un sei bed unsen Herrgott, den Herrn
Konrekter den hütigen Tag extra up sinen Schalm antausniden, un bed em, ehr
Stining-Swester endlich mal in Freden glücklich tau maken. Un as sei ehre
Andacht beennigt hadd, kamm sei von den Konrekter un Stining up den Konrekter
un Stining von hüt Abend, un dat de Konrekter Stining küßt hadd, un dat hei ehr
sülwen ok all küßt hadd, äwer nich up den Mund, un dat dat Küssen von dat
Küssen herkamen wir, dat Küssen von dat Küssen – Küssen – Küssen – un de
Gedanken verwirten sick bi ehr un mit Küssen – Küssen slep sei in.

Un Stining lagg noch in't Finster un sach in de Nacht herute, wo dat Weder
aftagen was, un de hellen Stirn wedder 'ruppe togen, un ehr was't, as wenn 'ne
Stimm dalflustern ded mit Trostwürd', un sei kek nah baben; un ehr was't, as
wenn von unnen 'ne Stimm 'ruppe flustern ded mit Leiwswürd', un sei kek nah
unnen: »Gun Abend ok, Stining,« flusterte dat, »ick müßt Di doch gun Abend
seggen, ick bün frikamen.« – »»Ick weit't, Wilhelm, ick weit't. – Ach, wat hest
Du woll uthollen!«« – »Ne, Stining, ick heww an Di dacht un an uns' Taukunft,
un bi den Gedanken an Di is mi sacht tau Maud worden, un bi den Gedanken an de
Taukunft irnsthaft, un mi is vel infollen. – Sall ick 'ruppe kamen un Di 't
vertellen?« – »»Ne, Wilhelm, morgen! – morgen! – Mi is tau weikmäudig. – Gun
Nacht, Wilhelm.«« – »Gun Nacht, Stining!« –Un as ehr Wilhelm gahn was, gung
Stining tau Bedd un dankte unsern Herrn ut ehren weiken, vullen Harten, dat hei
ehren Leiwsten hadd fri makt, un bed för den Herrn Konrekter, denn de hadd den
Anstot dortau gewen, un dachte gor nich mihr an den Kuß, den hei ehr ut pure
Schelmenstücken gewen hadd, un höll den Herrn Konrekter för den verstännigsten
un kläuksten Mann, denn hei hadd seggt, ehr Wilhelm hadd 'ne Milt. – Un sei
dachte unner vele Sorgen, wo't woll hadd warden süllt, wenn Wilhelm würklich en
inwennigen Kräpel west wir, un sei lachte wedder as en Kind äwer ehre Sorgen,
un ehre Seel spelte sick mit so'ne bunte un kruse Gedanken in den säutsten
Kinnerslap.

Un Bäcker Schultsch kamm ok tau Hus un tellte in ehre Schenkstuw de Buddeln up
den Disch un schüdd'te mit den Kopp un säd: »Dat segg ick man, so drad ick man
den Rüggen wen'n dauh, is't Spill in'n Gang'. Krischan ward nich anners.« – Un
as sei in ehre Slapstuw gung, lagg Krischan all un sagte Sagblöck un allerlei
Klabenholt, un sei stödd em an, äwer ganz in Fründlichkeit, un säd: »Krischan,
ick bün hen nah ehr west.« – »»Hm,«« säd Krischan, un wer Krischanen nich
kennte, kunn sick vel ut dese Red' entnemen, Fru Schulten wüßt äwer ganz genau,
dat Krischan dormit seggen wull, 't wir em ganz parti egal. – »Ne, Krischan, –
säd sei un treckte sick ut, »so glikgültig süllst Du doch nich dorgegen sin,
denn dat is doch wedder en gaud Stück von unsen ollen Dörchläuchten, dat hei
den Löper hett frilaten.« – »»Hm,«« säd Krischan. – »Ick weit, wat Du seggen
willst, Krischan,« säd sei, »Du meinst, ick bruk min Näs' nich dormang tau
steken; äwer ick will dat nu einmal. Un Du meinst, ick ward mi nich ännern; nu
will ick mi äwer grad' ännern; un worüm sall ick as 'ne verfrigte Brambörg'sche
Börgerfru mi nich ebenso gaud ännern känen, as Dürten Holzen? – Ne, de Minsch
sall vergewen un vergeten.« Dormit läd sei sick tau Bedd; Krischan dreihte sick
en beten bet nah de Wand üm. – »Wat seggst Du, Krischan?« – »»Hm,«« kem't von
de Wand her.– »Ne, Krischan, hüt Abend bidd ick mi ut, dat Du kein Wedderwürd'
hest, denn ick weit, ick bün up den richtigen Weg, un morgen kriggt
Dörchläuchten wedder sinen richtigen Tweiback. – Wat? Du seggst gor nicks? Is
Di dat villicht nich mit? – Slap ruhig in, Krischan, wenn ick mi wat vörnem,
denn sett ick dat ok dörch. – Slap ruhig in, denn wenn ick Di nich örgeln hür,
kann ick nich inslapen, ick bün't all tau sihr gewennt.« – Un Krischan örgelte
los, un ehr würd dorbi ganz sachten tau Maud, as en Möller, den sine Mahl in
vullen Gang' is, un sei schüdd'te mit de Würd': »morgen kriggt hei Tweiback,
hei kriggt sinen richtigen Tweiback!« noch en beten Kurn up ehren Rump, un dunn
danzte dat vör ehre Ogen vull luter Kringel un Tweiback, un Durchleuchten
danzte bet an de Knei in den Tweiback, un de Stadtmuskant blos dortau von den
Rathhustorm, un de Herr Konrekter spelte de Ördel dortau, un as hei hacken
blew, markte sei, dat dat eigentlich ehr Krischan was, de an en Knast kamen
was, un sei dreihte sick üm un spelte nu ok en beten up ehre Ördel un bröchte
Krischanen wedder in den Tog. – –

Kapittel 10.

De oll brav' Rand in de Klemm. – Schultsch will mit Kringel un Tweiback in't
Nemerowsch Holt un schickt ehren Krischan nah Penzlin, Rand den Löper nah
Berlin. – Worüm de Nigen-Brambörger in idel Wollgeruch swemmten, un de Herr
Konrekter de Del entlang sches'te. – Büß un Büx. – Woans Pagel Zarnewitz den
Herrn Konrekter sine swarten Manschesternen in de Kirch vör Ogen bröchte. –
Allens vertürnt sick, äwer verdröggt sick ok wedder. – Wat Einer den Annern ut
Mitled ok in de Backen knipen deiht? – Wo sick de Herr Konrekter dat Frigen
dacht hett, un wo Dürten fleigen will; wo Schultsch ehr äwer as Klotz an den
Bein bammelt. – Von dreierlei Ort von Harten.

'T giwwt ganz infam schawernacksche Lagen in de Welt, wo Einer nich weit, sall
hei linksch, sall hei rechtsch gahn; sall hei nah den Appel langen un de Beer
fohren laten, oder sall hei nah de Beer langen un den Appel fohren laten, oder
sall hei 't mal riskiren un mit beid' Hän'n taugrapsen up de Gefohr hen, dat
hei gor nicks kriggt. – In so'ne ßackermentsche Lag' was uns' oll brav' Rand;
hei hadd all sörre einige Tid in sine truge Kammerdeiner-Bost mit allen Flit en
lütten nüdlichen Haß gegen den Löper Halsband upsögt, hadd em gröter börnt, un
as Dörchläuchten nilich dorvon red't hadd, dat Halsband mit de Tid sin
Nahfolger warden süll, dunn was hei mit einem Mal gewohr worden, dat sin lütt
Haß all en groten Slüngel worden was, de nahgradens all wat dauhn kunn un nich
nödig hadd, in alle Ecken von sine warme Bost ful herümmer tau liggen, hei wull
em also mal utlaten. – Up de anner Sid hadd hei nu all, so lang hei
Kammerdeiner was, sinen Vurthel tru in't Og' fat't, un wil dat nu Dörchläuchten
em gor nich missen kunn, so was sin Vurthel Dörchläuchten sin Vurthel, un wil
dat Land Dörchläuchten nich missen kunn, so was Dörchläuchten sin Vurthel de
Vurthel von't ganze Land; un so is denn nu hirut düdlich tau seihn, dat dat
Glück von Meckelnborg-Strelitz up Randten sinen Vurthel stunn, un de Herr
Kammerdeiner was en tau gauden Meckelnbörger, as dat hei sin Vaderland
unglücklich maken süll. – Hei hadd also mit sinen Vurthel tauglik dat Glück von
Meckelnborg-Strelitz in't Og', un derentwegen müßt hei bet an sin selig En'n
Kammerdeiner bliwen. –

Dese Saken wiren nu so wid ganz klor, nu kümmt äwer de Klemm: wull hei sinen
Haß gegen Halsbandten gründlich utlaten, denn kunn hei dat man vernünftiger
Wis' dordörch, dat hei den Löper sine Frigeratschon taunicht makte, un dat gung
man, wenn Dörchläuchten em abslut nich ut den Deinst let, un dorüm müßt hei,
Rand, den Löper ümmer lawen, dat Dörchläuchten sick ümmer mihr in den Löper
verleiwen ded. – Wull hei äwer dat Glück von ganz Meckelnborg, denn müßt hei
den Löper wegbiten, dat hei sülwen bet an sinen seligen Dod Kammerdeiner
blew. –

In dese Klemm satt nu de olle brave Mann un satt vir Dag' vör Pingsten in
Schulten sine Schenkstuw un drunk Duwwelbir, üm sick de Gedanken klor tau
maken; Krischan hülp em dorbi, dat heit bi dat Duwwelbir, nich bi de Gedanken,
denn Krischan was kein Fründ von vele Gedanken; Geschichten – ja! äwer Gedanken
– ne! – Dunn kamm Schultsch in de Dör un stellte sick vör ehren Eheherrn hen:
»Krischan, Du meinst, ick dauh't nich, ick dauh't äwer doch.« – »»Dauh Du 't,««
säd Krischan. – »Ne, so brukst Du mi nich tau kamen! – Wenn Du mi in Allen
tauwedder büst, denn kann minentwegen wirtschaften, wer will. – Eheleute sollen
in Einigkeit miteinander leben. – Äwer Du denkst jo woll, ick sall mi Allens
von Di gefallen laten? – Ne, ick dauh't doch!« – »»Wat Einer nich laten kann,
dat möt hei dauhn,«« säd Krischan un drunk eins up sine Weisheit. – »Nich laten
känen?« frog Schultsch, »meinst Du dor villicht mit, dat ick Di wedder tau vel
reden dauh? – Du süllst Di wat schämen, mi dat vörtauhollen, wenn ick taum
Gauden red'. – Wo? ick sall dat von minen Finster mit anseih'n, dat Kunst alle
Johr den tweiten Pingstdag mit en Wagen vull Buddeln nah den Nemerower Holt
'rute führt un den annern Dag mit leddige Buddeln wedder kümmt un 'ne grote
Tasch vull Geld? – Wat? – Wenn bi Kunsten de Hofrath Altmann sitt un Dokter
Hempel un de annern – de Konrekter geiht nich mihr nah em hen – un drinken dor
Rodwin, un de vörnehmen Mamsell's danzen dor de Nacht dörch un eten den ollen
klitschigen Kauken von den Zuckerkanditer in Strelitz un kamen den annern
Morgen as de Uhlen tau Rum mit de plusigen Hor un de verhuhlwakten Ogen; worüm
sall ick nich ebenso gaud för ordentlich Börgerlüd' un Börgerdöchter en Telt
herrichten, dat de ok ehr Plesir doran hewwen? – Oder glöwst Du, dat min
Kringel un Botterpamel nich ebenso gaud sünd, as den Zuckerkanditer sin oll
Smerkram, un min Duwwelbir nich ebenso gaud as Kunsten sin Rodwin, de as Tint
smeckt, wo sick Fleigen in versöpt hewwen?« – »»Mutting, drink mal!«« säd
Krischan un höll ehr sin Glas hen, »»Lung' un Lewer möten Di jo drög warden.««
– »Gah mi mit dat oll Tüg von'n Liw'! – Ick weit woll, ick red' Di all wedder
tau vel; äwer sall ick dor nich von reden, wo alle Lüd' von reden? – Dor kam
ick eben von den ollen Böttcher Holzen – von uns' Waschküben sünd wedder de
Bän'n 'runne sprungen – ick säd woll, wi wullen uns isern ümleggen laten – äwer
ne! – na, dor satt Halsband un arbeit't för den ollen Mann, un säd, wenn ick
dor mit 'ne Baud 'rute kem, denn wull hei sick de Sak annemen, dat hei dor as
Vördänzer för uns upkamen wull, denn Du würdst Di dor schön tau passen.« –
»»Ja,«« lachte Krischan äwer sine ganze lächerliche Sid. – »Un dorin büst Du mi
nu nich tauwedder! – Un wenn Du mi dorin tauwedder büst, dat ick Dürten un
Stining Holzen för den Abend so up mir nichts dir nichts inladen dauh,
denn . . . . denn will ick Di man seggen, dat ick 't doch dauh. – Nah de ollen
Penzliner Juden, de hir Markdags mit ehr Bauden vör uns' Dör stahn un mi de
Stuw vull Smutz trampeln un nicks vertehren, dor kannst Du henführen un uns de
Planlakens leihnen, denn mit de ollen Kirls un ehr oll Gesnater mag ick nicks
tau dauhn hewwen.« – »»Mutting, verhitz Di nich, Du künnst Di verküllen, wenn
Du buten in den Tog geihst.«« – »Ih,« säd Schultsch un gung nu grad' 'rute,
»dor wardst Du Di vel üm quälen!«

Krischan quälte sick denn ok würklich nich vel äwer ehre Red'; äwer Rand desto
mihr, as hei äwer den Mark nah de Paleh gung; hei wüßt sick nich tau raden: de
Löper wull Pingsten danzen, dat müßt hei Dörchläuchten so mit en lütten Umswang
bibringen, dat verstunn sick von sülwst, dorför was hei jo Kammerdeiner; äwer
süll hei Dörchläuchten vörher oder nahher in Kenntnis dorvon versetten? – Säd
hei 't em nahher, denn hadd Halsband den Rohm von de sure Melk, dat Danzen,
frilich vorweg; äwer't kunn sihr tau sinen eigenen un Meckelnborg-Strelitz
sinen Vurthel uthaugen, denn Dörchläuchten hadd all oft verbaden, kein von sin
Deinerschaften süll mit Frugenslüd' danzen, un kunn in vulle Wuth Halsbandten
mal würklich wegjagen; äwer denn frigte Halsband, un wo stimmte dat mit sinen
gründlichen Haß? Säd hei 't em vörher, denn fauderte hei sinen Haß frilich mit
Halsbandten sinen Arger un Stining ehre Weihdag'; äwer wo blew denn sin Vurthel
un dat Glück von sin Vaderland? Denn Dörchläuchten würd den Löper dat in sine
Gaudmäudigkeit vergäuden, dat hei nich taum Danzen kamen was, un bi de
Gelegenheit künn hei, Rand, sülwen so ganz bi Lütten üm de Eck bröcht un in den
Kammerdeiner-Rauhstand verset't warden. – Dor gaww't vel tau bedenken; äwer
Rand was en groten Charakter, as dat hüt tau Dag' nennt ward, hei würd leiwerst
en slichten Patriot un slog sinen eignen Vurthel in't Gesicht, as dat hei sine
vornehmere Leidenschaft, sinen Haß, upgaww, hei wull't Dörchläuchten vörher
seggen; un as hei bi sinen Herrn 'rinner kamm, fung hei denn an: »Recht schönes
Weder hüt den ganzen Dag, un an Gewitter nich tau denken.« – »»So?«« frog
Dörchläuchten un kek von sine Arbeit tau Höcht, denn hei spelte grad' en beten
mit sine Fingerring'. – »Ja, un't lett so fast, as wenn't meindag' nich wedder
regen warden will, un Schultsch seggt, de Stadtscheper hett seggt, up drei
Wochen seggt hei gaud, hett hei seggt.« – »»Ih, wenn't de Konrekter nich seggt
– wat weit so'n Kirl dorvon?«« – »Je, seggen Sei dat nich, Dörchläuchten, jeder
Minsch hett sine besondern Markteiken för't Weder, ick heww min Gicht, Bäcker
Schult hett sin ein slimm Sid, de Konrekter hett dit un dat, un de Stadtscheper
hett sinen einen ollen Hamel, jenahdem de sinen Start nah den Wind richt't,
jenahdem ward dat gaud oder slicht Weder.« – »»So?«« frog Dörchläuchten, den
dat dörch den Kopp scheiten würd, wat hei sick desen Wohrsegger nich anschaffen
wull. – »»Na, weit hei denn ok mit Gewittern Bescheid?«« – »Ih woll, dat is jo
grad' sin Hauptsak: wenn en Gewitter in de Luft is, denn fängt hei mit den
Start so an tau wriwweln, un denn blitzt un dunnert dat ok glik los. – Äwer up
Stun'ns kihrt hei sick an nicks un frett förfötsch weg, as jeder anner Hamel. –
Tau Pingsten krigen wi dat schönste Weder un känen jo denn ok en beten
utführen.« – »»Ja,«« säd Dörchläuchten noch in deipen Gedanken an den nigen
Propheten, »»dat kann woll sin.«« – »Ja, de beiden Löpers möt wi äwer denn
ditmal woll tau Hus laten, mit einen allein kled't jo dat doch nich.« – »»Was?
– Esel! – Hast Du mich jemals mit einem Läufer fahren sehn?«« – »Ne, dat nich!
– Äwer ick mein man, wil dat Halsband jo nich kann.« – »»Was? Ist er krank?«« –
»Ih wo. – Krank? – Ne, ick mein man, Dörchläuchten hewwen em dat verlöwt, dat
hei den tweiten Pingstdag in den Nemerow'schen Holt in Schulischen ehre
Danzbaud vördanzen sall, sin Brud is jo ok dor, un Schultsch seggt . . . .« –
Wider kamm Rand nich, denn Dörchläuchten was upsprungen un towte gefährlich in
de Stuw 'rüm: »»Was? – Sind wir noch Herr? – Sind wir noch regierender Herr,
und unser Läufer will tanzen? – Ich jag' den Kerl weg! – Ich jag' ihn auf der
Stelle weg!«« – »Je, Dörchläuchten,« säd Rand un so'n tücksches Lachen wis'te
sick up sin oll truhartiges Kammerdeiner-Gesicht, »denn ward hei woll irst
recht danzen.« – »»Nein,«« rep Dörchläuchten, »»er soll nicht tanzen! – Ich laß
ihn nicht laufen, ich laß ihn einsperren!«« – »Je,« säd Rand un treckte mit de
Schullern, »dat's ok man so, Dörchläuchten; denn kümmt de oll klauk Konrekter
wedder her un makt Sei wat vör, un denn laten Sei 'n wedder lopen.« – »»Der
Konrektor? – Wir brauchen den Konrektor nicht!«« – »Sei meinen, wil dat nu fast
Weder is, äwer . . . .« – »»Der Konrektor will auch heiraten; aber wir werden
ihm mal zeigen, was die Ungnade des regierenden Herrn zu bedeuten hat!«« – »Je,
Dörchläuchten, dat's ok man so. De Konrekter steiht nich in unsen Deinsten, de
is von de Stadt anstellt; äwer wenn Sei mi anhüren willen, ick will Sei woll en
Middel seggen, wo wi 't maken möten,« – Dörchläuchten set'te sick – »seihn S',
dor is de Breiw, den wi an dat Hofmarschallamt in Berlin schrewen hewwen, de
liggt nu all gaud virteihn Dag', indem uns dat mit en Kurir dörch dat Preußsche
tau dür ward.« – Dörchläuchten makte 'ne Bewegung, as wull hei upfohren – »ne,
laten S' man! Wi weiten jo, worüm. – Na, de möt doch nu nahgradens mit en
Expressen besorgt warden, denn wo würd uns dat kleden, wenn wi den mit de
ornäre Post schicken wullen. Wenn wi den nu mit den Löper henschickten, äwer
morgen, un säden em, in fiw Dag' müßt hei wedder hir sin, denn kem hei den
Dingstag nah Pingsten wedder her, un denn is de Danzeri vörbi, un em ward denn
ok woll nich sihr danzerig tau Maud sin, denn 't sünd twintig Mil hen un
twintig Mil her, un denn de verfluchte preußsche Sand un uns' eigen tüschen
Strelitz un Förstenbarg.« – Dörchläuchten würd ganz hellhürig; Randten sin
Vörslag kunn em woll gefallen, denn hei was en tau weisen Regent, as dat hei
grote Maßregeln anwend't hadd, wenn hei mit lütte ok tau sinen Zweck kamm. – De
Sak würd afmakt, un twei Dag' vör Pingsten würd Halsbandten de Breiw äwergewen
un em bedüd't, fiw Dag' hadd hei tau de Bestellung Tid. –

Dat was denn nu en hellschen Impaß in sin Danzvergnäugen! Dit hadd hei nu äwer
frilich woll licht verwun'n, wenn Stining em nich vertellt hadd, dat Schultsch
ehr ok dortau inladen hadd, un dat makte sin Hart nu swor, dat sei dat
Vergnäugen qwit gahn süll, denn dat wüßt hei, ahn em gung sei nich. – Dat dese
Updrag 'ne Utgeburt von Dörchläuchten un Randten ehre Weisheit, un de Breiw
so'ne Ort von Uriasbreiw was, ahnte sine Seel nich; blot as Rand em den Breiw
gewen hadd, hadd hei so'n gnittschäwsches Wesen ut sin Gesicht lüchten seihn,
un wenn Einer ok noch so unschüllig de Welt ansüht, ein Mal is doch dat irste
Mal, dat em de Bös' ut dat Minschenangesicht ankickt un em stutzig makt, wat
dor ok woll Allens achter dit Gesicht in richtige Ordnung is. – Dat was en
unkloren Kram in sine Gedanken, äwer as hei sick rüsten ded tau sine Reis',
müßt hei sick ümmer fragen: »Süll woll . . . .? de tweite Pingstdag . . . .
Süll Rand dat woll weiten? – Süll Rand woll an den Breiw Schuld sin? – Hm, hm!
– Verstahn dauh ick 't nich, äwer . . . . Na, je later hir weg, je later dor.
Vorwärts.« Dormit gung hei, äwer unnerwegs was taum wenigsten ein Sak bi em
taum Kloren kamen: Stining dürwt dat Vergnäugen nich missen, hei gung also fix
bi ehr vör: »Stining, ick möt glik furt nah Berlin, de Lüd' mägen Di woll
seggen, ick kem nich taum Danzen an den tweiten Pingstdag; – ick kam, un Du
geihst up jeden Fall hen, Dürten ward woll mitkamen, denn sei is jo doch ümmer
de Kluck von dat Küken.« – »»Mein Gott, Wilhelm, wat . . . .?«« – »Heww kein
Tid! – Du kümmst, dat is min heiligstes Verlat;« dormit gung hei, un as hei
dörch dat Stargard'sche Dur gung, säd hei tau sick: »Ick möt för jeden Hans
Narren lopen, bet mi de Tung' ut den Hals' hängt, denn ward ick doch ok woll
mal för min Stining lopen känen!« – Un dor drawte hei hen. – –

So kamm denn nu de irste Pingstdag 'ranner. De ganze Stadt was upputzt mit Mai,
ein jedes Hus hadd sine Lauw vör de Dör, un dorin satt de ihrsame Börger mit
Slapmütz un Pantüffeln, en Teiken, dat Rauhdag wir; un de flitigste Husfru läd
vermorrntau de Hän'n in den Schot un satt unner de gräunen Büscher un wehrte de
Gören af, dat sei nich all den Pottkauken un Kringel vertehrten un lihrte ehr,
wat Ramat heit, un de Deinstmätens drogen mit Platen vull Kauken up de Straten
'rümmer, un ganz Nigen-Bramborg swemmte in idel Wollgeruch, de sick halw von
unsen Herrgott sine frischen Barkenbüscher, halw von Bäcker Schultsch ehren
säuten Festkringel herstammte. Ach! 't is wat Schönes üm so'n Pingstfest, wenn
uns' Herrgott gnedig dorup dalkickt ut den blagen Hewen, un de gräune Ird ut
Gras un Krut un ut Low un Blaumen ehr Dankopfer tau em upstigen lett!

För den Herrn Konrekter was dat en düdlichen Wink, dat hei an so'n schönen Dag
noch besonders danken müßt, un hei hadd dat so inricht't, dat hei alle
Pingstdagmorgen bi Sünnenupgang mit sine Schäulers in dat Broda'sche Holt tog,
un unner de groten rumen Bäuken en geistlichen Morgengesang anstimmte, un denn
treckte Olt un Jung em nah un stimmte mit in, un't was en schönen Anfang von
dat schöne Fest.

Hüt Morgen hadd hei nu ok wedder so sine Andacht afhollen, un sin Hart was wid
un fröhlich, as hei tau Hus kamm, un hei begrüßte sin Dürten so munter un
spaßig, as wir hei teihn Johr jünger, un Dürten säd: »Herr Konrekter, de Snider
hett Sei ok Ehren nigen Habit bröcht. Dat ward Sei mal kleden!« – »»So? So? –
Dat kümmt mi tau Paß, denn ick will jo morgen danzen. – Dor lachst Du tau? –
Wat? Glöwst Du, ick kann nich? – Oh, ick kann,«« un dormit sches'te hei de Del
entlanken nah sine Slapstuw un treckte so fröhlich sin niges Tüg an, as wir hei
ein von sine Schauljung's, de't taum Wihnachten kregen hadd. Un as hei dormit
prat was, kamm hei wedder nah de Del 'rute un presentirte sick und frog: »»Na,
Dürten, wo gefall ick Di denn nu?«« – »Oh, Herr, prächtig!« säd Dürten, »wat
Sei dat knas un stramm lett! – Sei känen sick jo mit de jüngsten Lüd' mäten.« –
»»Je, Du Schelm, Du!«« säd de Konrekter un knep sin Dürten ganz drist in de
Backen, dat sei rod würd, »»dat seggst Du doch man so baben den Harten weg;
äwer täuw! – Ick hadd jo bald wat vergeten,«« un dormit gung hei in sine
Slapstuw taurügg un kamm mit sine sanftmanschesterne Hos' in de Hand wedder
taum Vörschin: »»Da, min leiw Dürting! – Hest lang naug up Din Wihnachtspresent
täuwen müßt.«« – Ja, hei was denn ok tau nett gegen Dürten! – Un as sei nu mit
ehr Geschenk in ehre Stuw satt un nu för gewiß wüßt, dat dat ehr Eigendaum was,
un't nochmal kortfarig dörchmunsterte, wo't afstrapzirt was un wo nich, un as
de Kirchenklocken so fierlich dormang klungen, de den Herrn Konrekter up sinen
Kanterposten repen, un sei sick dat so äwerdachte, wat hei doch eigentlich för
en groten, gelihrten Mann wir, un dat so'n groten, gelihrten Mann so fründlich
tau ehr wesen künn, un dat sei von nu an up ehren armen Liw en Kleidungsstück
dragen süll, wat hei Johre lang tau Ihren bröcht hadd, dunn würd ehr doch ganz
snurrig tau Maud. – »Ja,« säd sei, »›da, min leiw Dürting‹, säd hei, un knep mi
in de Backen, un hett mi jo all vördem . . . . ih, dummes Tüg! dat ded hei jo
blot ut Mitled mit mi von wegen dat Küssen. – Äwer ut Mitled knippt Einer den
Annern doch nich in de Backen – ne, dit is . . . . Herregott, wat bün ick doch
in mine Johren noch för en alwsches Frugensminsch!« Dormit wull sei sick de
Gedanken verjagen, äwer dat wull nich un wull nich; denn't giwwt tweierlei
Gedanken: de einen, de ut den Kopp kamen, sünd as de Vägel unner den Hewen, sei
kamen un gahn, un de laten sick ok furtschüchern as de Vägel, äwer de annern,
de ut den Harten kamen, sünd as de Planten up den Fell'n, sei stahn wiß in ehre
Wörteln, un wer sei verdriwen will, de möt sei utriten ut den Harten, un dat
deiht weih un makt dat Hart bläudig, un worüm süll Dürten sick de Weihdag'
maken un de Planten ut ehren Harten riten, sei bläuhten jo so schön! Un wenn
sei sei ok dal drücken ded, sei bläuhten ümmer wedder tau Höchten! – Ja, Dürten
Holzen, mit Di is wat passirt, Dürten! De Pingstdag is in Dine Seel treckt un
hett sick Lauwen dorinner bugt von frischen, gräunen Mai, un de Gedanken sitten
dorin in stille Seligkeit un Taufredenheit as de Brambörg'schen Börgers in
Slapmütz un Pantüffeln un stippen Kauken in den Koffe. Äwer Du mit sammt Dinen
Konrekter, Ji hewwt hüt Morgen tau tidig sungen, un den Vagel, de des Morgens
tau tidig singt, frett des Abends de Katt. – Wenn dat Glück von desen Morgen
man blot den Dag äwer uthöllt! – –

As de Herr Konrekter so recht fröhlich un fram nah sine Kirch un sine Ördel hen
stüren wull, begegnete em in sine Husdör Stining Holzen, un wenn en hübsches,
fründliches Mätensgesicht en ollen Surpott säut maken kann, so möt dordörch
so'n lustig Hart, as dat vermorrntau unner den Herrn Konrekter sinen nigen Rock
hen un her huppte, noch lustiger un höger springen warden, un as de Herr
Konrekter up de Strat en halw Stig' Schaustergesellen mit Sangbäuker unner de
Arm vör sick up gahn sach, würd hei noch fideler. – Worüm äwer dat? – Säkerlich
freu'te hei as en christlichen Mann un Kirchenbeamte sick sihr äwer de
Gottesfurcht von de Schaustergesellen; äwer dat was't doch noch nich all; an
sine Freud' hackte noch en beten wat anners an. – De Sak verhöll sick nämlich
so: up't Ördelkur hürten blot de Schäulers von de grote Schaul, un wenn
Handwarksgesellen, de en beten wat bedüden wullen, up desen Ihrenplatz gungen,
müßten sei as Inspringelgeld jeder drei Penning in 'ne swarte, bleckerne Büß
steken, un dit Geld was up ewige Tiden tau den Herrn Kanter sine Inkünften
slagen. So was dat denn nu eigentlich nich blot de Gottesfurcht von dat halw
Stig' frame Schaustergesellen, de den ollen Herrn noch fröhlicher makte, as
velmihr dat halw Stig' drei Penningstücker, de hei all in sine swarte Büß
klätern hürte. – Un as hei up sin Kur kamm, dunn süll dat denn doch noch fiwmal
anners kamen; dor baben was hüt an den irsten Pingstdag en ordentlichen Segen
von Gesellen, un't Insammeln kunn losgahn; wo was denn nu äwer de Büß? De Büß
was nich dor, Dürten hadd vergeten, sei in den Herrn sinen nigen Rock tau
steken. – So spunn sick nu ut dit lütt Verseihn 'ne Verdreitlichkeit an, de en
por glückliche Harten mäglicherwis' up ewig scheiden kunn. – Un dit was Dürten
ehr Verseihn. – »Pagel Zarnewitz,« säd de Herr Konrekter, »lop Hei mal nah
minen Hus', Dürten süll mi mal up de Städ mine swarte Büx schicken.« – Un dit
was den Herrn Konrekter sin Verseihn; denn wenn hei ok en richtigen Mund vull
Plattdütsch reden kunn, s' passirte em dat doch denn un wenn, dat hei mit en
lütten Swupper tau Rum kamm. – Hir hadd hei nu Büß un Büx verwesselt. –

Dürten satt in säute Seligkeit mit Stining tausam un sach tau, wo Stining mit
verstännige Hand un besondern Respekt ehr lang verhofftes Wihnachtspresent up
den Disch hen un her lad un in de Läng' un in de Breid bekek. – »Dürten,« säd
Stining un kek dat Ding mit besorgliche Minen an, »en Haut geiht dorute, dat is
keine Frag', äwer en Spenster . . . . – ja, wenn sei up dit Flag nich so ledirt
wir!« wobi sei up dat Rüggdeil von de Hos' wis'te. – »»Dat hett sei ok man blot
in de letzte Tid kregen,«« rep Dürten un kamm all en beten ut de stille
Seligkeit 'rute, »»ick dacht mi dat glik. – Hadd hei doch dat Küssen namen!
Äwer ne! – Dat is nu doch würklich recht argerlich an em, dat hei up Keinen
hüren deiht!«« – »Je, hei is doch so'n klauken Mann.« – »»Klauken Mann? – Ih,
wat dauh 'ck mit en klauken Mann, wenn hei nich mal sin Tüg tau schonen
versteiht! – Hadd nu so'n schönen Spenster dorut krigen künnt, de mi so grot
nödig deiht. Äwer nu? – Wo? ick sall doch woll nich taum Spektakel von ganz
Bramborg mit en Spenster 'rümmer lopen, wo de Lüd' mit de Fingern up en Flag
wisen, wat hei up de Bänken afrutscht hett?«« – Dürten was upsprungen un lep
hellsch verdreitlich up un dal; dunn müßt dat Unglück grad' Pagel Zarnewitzen
in de Dör 'rinner karren. – »D . . D . . Dürten, D . . D . . Dürten,« stamerte
Pagel los. – »»'Rut dormit!«« rep Dürten, »»wat sall los warden?«« – Un Pagel
platzte nu nah en lang Vörspill von Stamern un Gesichtsverrenken herut: »Sei
sälen den Herrn Konrekter sine swarte Büx schicken.« – Dürten kek den
unglückseligen Pagel tauirst an, as hadd sei jichtens wat Slimms mit em in den
Sinn, mit einem Mal äwer prust'te sei los: »»Wat? – Irst schenkt hei sei mi
taum Wihnachten, un Pingsten krig ick s' irst, un knapp heww ick s', denn will
hei s' all wedder hewwen? – Da! hewwen S' dat oll Ding!«« un smet den armen
Pagel ahn allen Respekt de unschüllige Hos' an den Kopp. – Pagel namm de Hos'
un fung an: »Ad . . ad . . ad . .« makte de Dör tau un buten von de Del her
kamm denn ganz lud: »adjüs ok!« tau Rum. –

De Herr Kanter un Konrekter satt vör sine Ördel un spelte so schön un sung ut
fröhlichen, kräftigen Harten dortau, dunn kamm dat Unglücksworm von Pagel
Zarnewitz an em 'ranne un höll em de swarte Hos' vör de Ogen: »Hir!« – De Herr
zupfte taurügg, kek Pageln, kek de Hos' an: »Wat? – wat?« – verget Spelen un
Singen, sin Schäulers, anstatt den Gesang tau hollen, kregen dat Lachen un
Losprusten; de ganze Gemein kek sick üm, wat de Stillstand tau bedüden hadd, un
kreg de swarte Hos' tau seihn, de Pagel in alle Unschuld preißlich tau Höchten
höll. – De Konrekter fohrte von sinen Sitz tau Höchten, ret em de Hos' ut de
Hand un smet sin ihrwürdig Kledungsstück an de Ird, funn ok frilich sine
bekannte Kontenanz glik wedder un set'te mit kräftig Spelen un Singen wedder
in; äwer't Unglück was gescheihn, un as hei ut de Kirch gung, dunn würd dat en
Fragen un en Spitzen un en heimlich Lachen üm em 'rümmer, dat em tau Maud würd,
as wir hei mit Nadeln prickelt, un as nu tauletzt Pagel wedder mit de Hos'
antaudragen kamm un em de Frag' vörstamerte, wat hei sei wedder nah sinen Hus'
dragen süll, dunn was hei mit sine Geduld dörch, hei lep in vulle Wuth nah Hus'
un up de Del bröcht em sin böse Engel Dürten Holzen in den Worp.

Dürten hadd sick wildeß mit ehr Stining-Swester vertürnt, Stining hadd en por
Würd' taum Gauden för den Herrn Konrekter wagt un hadd dat Ganze up Pagel
Zarnewitzen sine Dummheit schuwen wullt, dat hadd Dürten äwer nich för ehren
Vull annemen wullt, dat sei in en ungerechten Zorn gegen den Herrn Konrekter
kamen kunn, un hadd Stining mit hastige Würd' traktirt, sei hadd in des'
Büxenangelegenheit gor nich tau reden, un Stining wir mit Thranen weggahn. – Un
as nu de Konrekter mit de Würd': »wat is dat för 'ne Dummheit, mi min oll Hos'
nah de Kirch tau schicken?« up Dürten losfohrte, dunn kamm hei ganz an den
Unrechten. – »»Dummheiten?«« rep Dürten, »»hir sünd kein Dummheiten passirt,
wenn sei passirt sünd, sünd sei annerswo passirt.«« – »Wat? – Irst makst Du mi
tau de Uhl von de ganze Stadt, un denn giwwst Du mi noch snodderige
Redensorten?« – »»Ei wat!«« rep Dürten, »»Uhlen sünd Uhlen, un as Einer in't
Holt röppt, so kriggt hei Antwurt.«« – »So'ne Antwurten äwer bün ick nich
gewennt, un wenn Du mi de gewen willst, denn kannst Du afkamen,« rep de
Konrekter un verfirte sick binah, as hei 't 'rute slagen hadd. – »»Un dat is mi
denn ok ganz egal!«« rep Dürten gegenup, »»un dat kann ok glik gescheihn, un
ick kann jo ok up de Städ afkamen.«« – »Reisen Lüd',« rep de Konrekter ut sin
Stuwendör äwer de Schuller weg 'rute, »reisen Lüd' möt Keiner uphollen.« –
»»Ne, jo nich!«« hürte hei noch, »»dat kann ok glik gescheihn.«« Un dunn smet
hei sin Dör tau, un dunn hürte hei Dürten ehre Dör tausmiten, un dunn trampelte
hei in sine Stuw 'rümmer, un dunn hürte hei in Dürten ehre Stuw 'rümmer
trampeln, un dunn argerte sick de Herr Konrekter in sine Stuw äwer sick sülwen,
un dunn argerte sick Dürten in ehre Stuw äwer sick sülwen, un de Konrekter was
doch Herr un hadd't doch einmal seggt, un Dürten hadd doch Recht un hadd't doch
ok einmal seggt, un de Konrekter namm sinen Haut un sinen Stock mit den gollen
Knop un gung ut de Husdör, un Dürten smet – Hulter di Pulter! – ehr
Habseligkeiten in ehre Lad' un gung ut de Achterdör. – Un de Rüm von dat olle
Hus wiren so trostlos still un verlaten, as wiren sei en Afbild von den Herrn
Konrekter un Dürten Holzen ehre Seelen, denn seindag' nich is de Minschenseel
trostlos stiller un leddiger, as wenn en Gewitter von Zorn dorinne 'rümmer towt
hett. –

De Konrekter gung nah Bäcker Schulten sine Lauw – nah Kunsten kunn hei jo doch
seindag' nich wedder gahn – un tred unner de Barken-Büsch: »Gun Morgen, Meister
Schult, setten S' sick nah de anner Sid 'rüm, dat ick Ehr gaud Sid krig', denn
Verdreitlichs heww ick hüt Morgen all naug tau seihn kregen.« – »»Wo so? – Wat
is Sei denn passirt, Herr Nachbor?«« frog Schult, denn hei rekente all de
Straten, de hei von sine Husdör äwerseihn kunn, tau sine Nahwerschaft. – »So'ne
Dummheit!« rep de Konrekter, »so'ne Dummheit!« un hei vertellte nu kortfarig de
Büxengeschicht. – »»Nu seggen S' mi mal, Herr Nachbor,«« säd Schult un wull
sick dod lachen – »»ne, warden S' nich bös – nu seggen S' mi mal, säden Sei tau
den jungen Minschen ›Büx‹ oder ›Büß‹!« – »»Büx säd ick, Büx!«« – »Hahaha,« fung
Schult an, »denn hett Dürten Recht, un Sei hewwen Unrecht. – Hahaha. – Nemen S'
nich äwel! – Mutting,« – denn Schultsch kamm tau Rum – »dit is 'ne Geschicht!
dit is 'ne Geschicht!« – »»Maken S' mi nich wild mit Ehre Geschichten!«« rep de
Konrekter. – »Ne, Krischan,« säd Schultsch, »kumm mi nich mit Din ollen
Geschichten, ick kenn Din ollen Geschichten alltausamen.« – »»Ne, Mutting, dit
is jo 'ne nige, 'ne ganz nige,«« un nu vertellte Krischan de Geschicht, un nu
lachte Schultsch, un nu gung grad' Dotter Hempel vörbi, un nu vertellte
Schultsch de Geschicht, un nu lachte Dokter Hempel: »Hahaha! Und das ist Ihnen
passiert, alter Freund?« – Un de Konrekter satt dor un argerte sick, dat hei
swart würd, denn dat ist 'ne ekliche Geschicht, wenn von Einen Geschichten
vertellt warden; un dortau hadd hei nu noch dat infame Gefäuhl, dat hei in
Unrecht gegen sin Dürten was; äwer sei was em doch tau stripig kamen – un hei
was doch Herr. – »»Fru Schulten,«« säd hei tauletzt, »»Sei sünd 'ne Fru, Sei
verstahn sick up so wat. – Seggen Sei mal, weiten Sei nich 'ne annere
Wirtschafterin för mi?«« – »Ne, Herr, un dat ward ok woll so uter de Tid un up
den Sturz swor hollen, un so'ne as de Holzen-Ort is, is äwerall sihr ror, denn
de Holzen-Ort is 'ne ganz uterwählte, dugendsame Ort – na, Dürten, de hett nu
en beten wat Hastigs in ehren Wesen, äwer dor kann sei denn nu ok nich för,
denn wat ehr Mutter was, de was . . . . de oll Holz, wat hei is, de is dor nich
an Schuld, denn dat is allmeindag' en oll gelimplich Mann west, un ick segg,
hei is ne olle Nuß . . . . na, äwer laten S' man, ick snack dat mit Dürten woll
wedder tausam.« – »»Mutting,«« säd Krischan, »»verlat Di dor nich up; so vel,
as ick weit, hest Du vel mihr utenanner as tausam snackt kregen, denn Du kannst
de Mund nich törnen.«« – »De Mund nich törnen? de Mund nich törnen?« un
Schultsch wull eben den Bewis afleggen, dat sei dat ut den Grun'n verstunn, as
de Konrekter ehr mit de Frag' in de Red' föll , wat sei em woll för de Tid, dat
hei kein Wirtschafterin hadd, dat Eten schicken un de Upwohrung in sinen Hus'
besorgen laten künn, hüt wull hei hir bi Schultsch eten, äwer irst wull hei sin
Hus tausluten, denn't künn mäglich leddig stahn. –

Hei kamm tau Hus, hei gung in sine Stuw, all so as süs, äwer kein Disch was
deckt, un dat hadd doch all sin müßt, hei gung in Dürten ehre Stuw, Allens was
bi Sid bröcht, äwer de Lad' stunn noch dor, hei kamm an de Käk vörbi, up den
Hird prätelte en Pott mit Rindfleisch, äwer't Füer was binah ut, un't was doch
man Schad', wenn dat verkamen süll; hei stek frisch Holt unner un pust'te un
pust'te in de Kahlen, bet em de Asch in de Ogen un up sine Kledaschen satt; hei
gung verdreitlich wedder in sine Stuw, halte sick 'ne Pip, halte sick 'ne Kahl
ut de Käk, gung in sinen Achtergoren un set'te sick in deipe Gedanken in de
Flederlauw. – Ach, em was ok gor tau einsam, em was, as wenn hei taum tweiten
Mal Wittmann worden was. –

Dürten was ut de Achterdör gahn un gung dörch Achterstraten up ehr Vaders Hus
tau, sei kek nich rechtsch un nich linksch, ehr was, as wenn de Lüd' ehr dat
anseihn künnen, wat mit ehr passirt was, un dat sei ut den Herrn Konrekter
sinen Deinst jagt was. – »Gott in den hogen Hewen!« säd sei tau ehren
beklemmten Harten, »ick bün nu jo woll ganz vagelfri, wo sall ick hen, ick
Worm, ick?« – Dormit gung sei äwer driwens up de Stalldör tau, de in dat
Achterhus nah ehr Vaders Warkstäd herinner führte. – »Gott sei Dank! – 't is
Pingstdag, de Warkstäd ward woll leddig stahn. – Na, an desen Pingstdag ward
ick denken, tidlewens.« – Sei kamm 'rinner, sei set't sick up 'ne Togbänk, un
de Hän'n sackten in ehren Schot, de Kopp up ehre Bost un sei kek in deipen
Gedanken up en Hümpel Bandstöck in de Eck herinner. – »Mein Gott, mein Gott, wo
sall dat warden? Hir kann ick jo doch nich bliwen! Wat sall ick hir? – Min
Swester un minen ollen Vader dat Brod vör'n Mun'n weg eten? – Ne, ne! – Oh, ick
krig ok woll 'ne annere Städ wedder; äwer wo? – Hir in de Stadt sünd kein för
mi, un up den Lan'n? – Ih ja, dat güng woll; äwer, du leiwer Gott, denn kann
ick doch hir nich mihr taum Rechten seihn, un denn geiht jo woll Allens
koppäwer. – De oll Mann kann nich mihr, un Stining hett ehren Kopp vull anner
Ding' un is tau gaudmäudig, dat sei seggen süll, so sall't sin un nich anners.
– Ne, möt ick mit de mi hüt Morgen nu ok noch vertüren! – Gott bewohr uns!« rep
sei un slog sick de Schört vör de Ogen, »dat stört't jo woll Allens up mi in!«
– un sei weinte bitterlich – »äwer,« rep sei, un de Schört föll dal, un sei
stunn up, »ick heww Recht, wat hett Stining sick mang mi un minen Herrn tau
steken? – Un mit em heww ick ok Recht, un mit em heww ick irst recht Recht!«
rep sei un smet en ollen Tründelband, de ehr in den Weg lagg, gegen de Wand, un
de oll Tründelband prallte wedder t'rügg, un sei smet em noch mal an de Wand:
»willst, Deuwel, liggen! – Ne, ok äwer Allens möt Einer sick argern!« – Un sei
set'te sick wedder dal un sünn un sünn, un wat sei ok sinnen ded, sei kamm
ümmer tau den Sluß, sei hadd Recht, un de Konrekter Unrecht, un mit einem Mal
sprung sei tau Höcht: »Herregott! wat heww ick vergeten, dat Eten steiht jo up
den Füer, dat brennt un brad't jo woll an – ih, lat't, wat gelt't mi noch an! –
Ne, dat geiht nich, dat geiht allmeindag' nich, un tau Schulden will ick mi
nicks kamen laten! – Un hei sall nich seggen, dat ick em in'n Schaden west
bün.« – Dormit gung sei den Weg, den sei makt hadd, taurügg un gung in de
Achterdör up den Konrekter sinen Hof. – Sei gung so lising, lising, ehr was tau
Maud, as brök sei heimlich in en frömd Gehöft, un Einer künn ehr drapen up
unrechten Wegen; sei slek sick in de Käk, ehr Rindfleisch kakte sihr schön; sei
namm en Gedeck un deckte in den Herrn Konrekter sine Stuw up – »hei sall doch
seihn, dat ick bet up de Letzt min Schülligkeit dahn heww« –sei drog dat Eten
up, un as sei dunn äwer de Del ut den Hus gahn wull, sach sei dat unselige
Kledungsstück, wovon de ganze Larm herkamen was, un wat Pagel up den Delendisch
leggt hadd; de ganze Arger von hüt Morgen steg wedder in ehr up, sei ret de
Hos' an sick – »so!« rep sei un knautschte de ihrwürdige Büx in en Klugen
tausam un läd s' up den Disch up 'ne Schöttel un deckte 'ne Salwiett doräwer,
»dor ligg! – Nich mal en ollen Spenster is ut dat olle Dirt tau maken! – Hei
sall doch äwer seihn, dat ick bet up de Letzt up min Recht bestahn dauh! – So!
Dor freu Di äwer!« Dormit wull sei ut de Stuwendör – äwer . . . . –

De Herr Konrekter hadd in den Goren seten in bedräuwten Gedanken, hei hadd sick
ok fragt: »»wat sall ick oll einsam Worm woll anfangen?«« Em was't einmal so
vörkamen, as hürte hei wat in sinen Hus'; äwer dat kunn jo nich sin. – Nu slog
de Klock twölw, un sin Magen stunn ok all up den sülwigen Klockenslag, hei
müßte nu nah Bäcker Schulten hen, wull blot noch irst sine halw utrokte Pip in
de Stuw stellen, hei gung also in sine Dör – äwer . . . . ! –

Dürten stunn vör em, rod vör Schimp, dat ehr dat Einer anners utleggen kunn, as
idel Hast un Gefäuhl för ehre Schuldigkeit; sei wull an ehren Herrn vörbi, äwer
de stunn dor mit utgereckte Arm un sach dat Middageten up den Disch stahn un
Dürten dorbi un höll dat Ganze för idel Leiw un Drang, ehre Schuld
intaugestahn. – »Ne,« rep hei, as Dürten em unner den Arm dörch wull, un fot
sei rundting üm un höll sei wiß, »ne, Dürten! – Ick weit, Du hest Di dat ut den
Sinn slagen un hest mi 'ne Freud' maken wullt.« – »»Laten S' mi los, Herr
Konrekter!«« – »Ne, Dürting, ick weit't – Schult het't mi seggt – dat is en
dummes Verseihn von den Jungen, den Pagel.« – »»So?«« frog Dürten en beten sihr
spitz, un de ganzen Anstalten von 'ne richtige Evasdochter kemen bi ehr taum
Vörschin, »»Sei sünd doch so'n klauken un gelihrten Mann; wer schickt en Lahmen
as Bad'gänger, und wer schickt en Stamerbuck taum Utrichten von Bestellungen?««
– »Dürting,« säd de Konrekter, un hei hadd sei noch ümmer in den Arm, »ick heww
Schuld, ick säd Büx un meinte de Büß, de swarte Büß; un dat gaww en Spektakel
in de Kirch, un sei hewwen mi dormit brüd't, un ick was falsch un . . . .« un
hei strakte ehr de Backen. – »»Oh, Herr Konrekter, Herr Konrekter! Ick was jo
ok falsch, ick hadd mi mit Stining vertürnt – ne, Herr Konrekter, laten S' mi,
ick will . . . .«« äwer sei kamm nich taum Willen, denn de Herr Konrekter namm
ehr den Willen mit en ganz richtigen Kuß von den Mun'n weg. – So, nu was't
farig, nu stunnen sei dor, wat nu wider? – Eigentlich was nu an Dürten de Reih,
denn de Konrekter hadd tau den vullen Verdrag sine Schülligkeit dahn; äwer
Dürten ded nicks un säd nicks, denn in ehr bläuhten de Gedanken von den Morgen
tau Höchten, un sei bläuhten so schön, sei kunn sei nich dal drücken, sei müßt
sei plegen, un sei begot sei mit warme Thranen, de ehr ut de Ogen floten, as
sei sach, wo de Konrekter en Staul för sei an den Disch rückte un hir un dor
'ne Schuwlad' upret, as wenn Metz un Gawel för gewöhnlich in sinen Schriwdisch
lagg. –

Un as Dürten nu endlich satt, säd de Herr Konrekter ganz irnsthaft: »Dürten, Du
möst nich glöwen, dat wi gelihrten Lüd' ok in allen Dingen klauke Lüd' sünd,«
un hei sach dorbi so ihrlich ut, as wenn't würklich wohr wir. – »»Ne,«« säd
Dürten un lachte vör sick dal, »»denn hir hewwen Sei mi stats 'ne Salwiett en
Wischdauk henleggt.«« – Un dat gaw nu wedder en lütten Spaß, un de Konrekter
säd: »Dat sühst Du nu woll, Dürting, verlaten darfst Du mi nich, denn süs kem
ick nich 'rut ut de Dummheiten. – Un hir, hir hest Du mi gewiß hüt noch en
besonderes Gericht tau Pingsten anricht't«« – un hei wull de Salwiett von dat
verdeckte Gericht tau Höcht böhren. – Ach, du leiwer Gott! in ehren Glück hadd
Dürten dit Unglücksgericht ganz vergeten, sei sprung up un höll mit beide Hän'n
de Salwiett dal, un de Herr Konrekter höll natürlich dit för en prächtigen
Spaß, dormit dat de Äwerraschung noch gröter warden süll, un üm den Spaß gröter
tau maken, tahrte hei an den einen Zippel von de Salwiett un meinte: blot mit
ein Og' wull hei mal en beten dorunner kiken. – Dat dürwt nich scheihn, denn
adjüs Glück un Seligkeit, Rauh un Freden! Dit swarte, sammtmanschesterne
Gewitter hadd all so lang an Dürten ehren Freudenhimmel stahn, un Blitz un
Dunner wiren up ehr dorut herunner fohrt, sei müßt dorför en Blitzafleiter
säuken, un dorin was sei binah ebenso geschickt, as min Fründ, de Herr Dokter
Dolli in Treptow; wenn de in Verlegenheit kümmt, makt hei en langen Hals, kickt
rasch ut dat Finster un fröggt: »Ist das nicht der Justizrat Schröder, der da
vorbei geht? – Ach, nein, ich irre mich – es ist ja wohl der Herr
Superintendent?« – Dorbi möt nu Einer weiten, dat de Herr Superndent noch mal
so lang is, as de Justizrat, un de Justizrat noch mal so dick, as de Herr
Superndent, un wenn Einer denn an't Finster löppt un ok taukickt, denn is't
gewöhnlich 'ne olle Fru mit en Korw unner'n Arm, un de Herr Dokter Dolli fängt
an, äwer sin swack Gesicht tau klagen, un hei is 'rute ut de Verlegenheit. –
Binah ebenso makte Dürten dat, sei rep in ehre Angst: »Herr Konrekter, kiken S'
mal! kiken S' mal! Is dat nich de Soltmannen, de dor vörbi geiht?« – »»Ih, ne!
«« säd de Herr Konrekter. – »Ja,« säd Dürten, »dat is sei, sei hett blot hüt en
brunen Äwerrock an.« – »»Ih, Düften, 't was jo en blagen.«« – »Ne, ne, 't was
es brunen, kiken S' ehr man mal nah; wenn sei bi Dokter Hempels in de Dör
geiht, denn is sei 't.« – »»Ih, dat was jo doch en blagen,«« säd de Konrekter
un stunn up un kek ut't Finster. – Ratsch! hadd Dürten de Hos' unner de
Salwiett 'rute un unner de Schört steken. – »»Mein Gott, Dürten, wat hest Du
denn seihn? dat was jo doch en blagen?«« – »So?« säd Dürten sihr ergewen in
ehren Irrtum, »ja, 't is ok mäglich, dat dat en blagen was; mi flämert dat
sörre einige Tid so brun vör de Ogen;« dormit stunn sei up un wull ut de Dör
gahn. – Äwer de Herr Konrekter was hüt ganz des Deuwels, hei was ehr fix nah un
höll sei wiß: »»Ne, Dürting, ne! – Hüt gahn wi noch nich so utenanner; irst
möten wi tausamen dat Gericht . . . . – Wo? – Wo Dausend? – Wo is dat verdeckte
Gericht blewen, womit Du mi 'ne Freud' maken wullst?«« un hei bückte sick dal,
as wenn hei von Dürten ehren Mun'n sick ein ganz verbadenes Gericht nemen wull.
– Äwer Dürten ret sick von em los un schow em taurügg un säd ganz irnsthaft:
»Herr Konrekter, min leiw Herr Konrekter, dat Gericht, wat hüt Middag tüschen
uns verdeckt stunn, möt för ümmer tüschen uns en verdecktes bliwen, denn, hoff
ick, bliwwt Freud' un Rauh tüschen uns, un später sälen Sei't ok noch mal tau
weiten krigen, wat't was. – Un, Herr Konrekter, wenn Sei't willen, denn will
ick girn Ehre Wirtschafterin bliwen un minen Posten noch beter tau verwachten
säuken, as vördem; äwer, Herr, ick bün en armes Mäten, ick heww nicks as minen
ihrlichen Namen.« – Dormit gung sei ganz rodäwergaten ut de Dör, un ehre Hand
müßte tweimal nah den Drücker gripen, ihre sei em funn.

De Konrekter stunn stiw dor un kek up dat Flag, wo sei em ut de Ogen kamen was;
nah 'ne Wil dreihte hei sick üm un gung in olle Gewohnheit nah sin Pipenbrett,
as wull hei sick sin Nahmiddagspip ansticken, hei ded't äwer nich un kek in de
Eck 'rinne, wo de ollen Pipenstaken verkrüz un verdwas äwer enanner her legen,
as wiren't sine eignen Gedanken. – – Hei was, as hei sin Dürten wedder vör sick
sach, so fröhlich un so lustig worden, em was bi't Middag so spaßig tau Sinn
west, sin Hart was so licht; äwer Blaumen, schöne Blaumen bläuhten dor nich
dorin, gräun was't, äwer un äwer gräun, as en schönen Brink, worup allerlei
nützbor Veih fröhlich grasen kunn; hei hadd jo sin Hushöllerin wedder. – Äwer –
äwer – nu, as em Dürten in sine Lustigkeit so taurügg wesen hadd, dunn was't
em, as hadd sei dormit all dat Veih ut sine Koppel jagt, un dat Gras wüß höger
un höger un Blaumenknuppen wis'ten sick doran, un wenn uns' Herrgott nu noch en
warmen Regen un en hellen Sünnenschin schickte, worüm süll denn nich ok en
ollen Brink an tau bläuhen fangen?« Hei verget sin Pip, hei set'te sick nich in
den Lehnstaul, hei fung an, in de Stuw up un dal tau gahn. – Mein Gott, wat
hadd Dürten so ganz anners utseihn, as sei ut de Dör gahn was, as süs! So
irnsthaft, still un sacht, was sei gahn, was ehre Red' west; sei hadd so weik
seggt: »min leiw Herr, ick heww nicks as minen ihrlichen Namen,« äwer wir hei,
de Konrekter Aepinus, denn en Lüderjahn? un wat hadd hei denn dahn? – Hei hadd
ehr en Kuß gewen. – Ja, 't was en dummen Streich, 't was en Jung'sstreich! –
Wat hadd hei tau küssen? – Hei hadd sei nu all tweimal küßt, un dat letzte Mal
up den Mund; dat olle dämliche Küssen kunn em noch in Ungelegenheiten bringen.
– Wo kam hei dortau? – Ja, 't was wohr, an 't Frigen hadd hei all öfter dacht;
äwer hei hadd sick dat ganz anners dacht – mit Küssen gor nich – hei hadd sick
dat dacht as en Kumpanigeschäft up gegensidige Uthülp un grote Hochachtung, wo
›unser Aepinus‹ de utwartsigen Angelegenheiten in de Schaul besorgen süll, un
›sein Comp.‹ de Käk. – Äwer wo blew de grote Hochachtung bi Dürten, wenn hei
sei all küssen ded? – Süll hei woll . . .? – Ih, bewohr uns, wo wir't mäglich!
– Je, süll hei sick woll verleiwen känen? – Wat? In sine Stellung un in sine
Johren un denn in sine Wirtschafterin? – 'T was 'ne verfluchte Lag', un hei
hadd Keinen, den hei dornah fragen kunn, denn de einzigste, de em gauden Rath
gewen kunn un ümmer gewen hadd, dat was sin Dürten – un dat gung doch nich. –
Dunn lüd'ten de Klocken tau Kirchen, hei müßte hen un singen un spelen; äwer as
hei vör sine Ördel satt, dunn sach hei ümmer vör sick de swarte, manschesterne
Hos' von hüt Morgen un dorbi wedder Dürten, as sei äwer Nahmiddag ut sine Dör
gung, un wat hei spelte un sung, was ok nich grad' vom Besten. – –

Dürten satt wildeß in ehre Stuw, un ehre Seel was dorbi, sick de schönen witten
Engelsflüchten antausnallen, un wull en beten äwer Tid un Rum wegfleigen in en
schönes Land, wat in de Taukunft lagg, wo de Ird gräuner was un de Hewen
blager, un wo de Sünn heller lücht't. – Na, sei segelte denn ok richtig los un
was ok all en gaud En'n tau Höchten; äwer Einer sall nich ihre raupen ›halt
Fisch!‹ ihre hei weck hett. – Jede Seel hett en Klotz an den Bein, de heit ›dat
Schicksal‹, un wenn sei sick upswingen will, denn möt sei den Klotz mit tau
Höchten riten, un de slackert denn verdreitlich an de Beinen 'rümmer, un de
witten Flüchten stöten hir an un dor an un schurren an de Wän'n lang un kamen
gor nich 'rute ut de enge Kamer un ehre dägliche Bedrängnis. – Dor sitt nu taum
Bispill en jung Mäten 's Abends in'n Schummern an en Winterdag in ehre Stuw un
will sick dat utmalen, woans ehr dat woll kleden würd, wenn sei mit Fritzen,
oder Franzen, oder Korlen, oder wo hei nu heit, des Sommers in de Gorenlauw
set, un Mutting wir en beten utgahn, un . . . bautz! smitt en lütten
Stratenjung', den dat Schicksal anstift't hett, mit en Sneiball in't Finster,
dat de Schören ehr üm den Kopp klätern, un de Winterwind pust ehr in den
Nacken, un vörbi is't mit dat Sitten in de schöne Sommerlauw, de Klotz ritt sei
up de Ird taurügg. – Un Fritz, oder Korl, oder Franz, oder wo hei nu heit, sitt
bi den Herrn Konrekter in de Klass' un vör em liggt de oll ihrwürdige Cicero,
un hei denkt, wat sallst Du Di vel mit den ollen Herrn afgewen, preparirt hest
Du Di jo doch nich, un hei will eben Mining, oder Stining, oder Lining sacht in
den Arm nemen un mit ehr tau Höchten segeln, un de Herr Konrekter röppt sinen
Namen un seggt: »min Sähn, äwersett mal!« – Je, denn is de Herr Konrekter de
Klotz. –

Dürten ehr Klotz würd nu Bäcker Schultsch, denn as sei sick all en schön En'n
tau Höchten swungen hadd un all in de Firn en lütten nüdlichen Husstand mit en
recht folgsamen Ehmann un allerlei Schötteln un Pött sach, kamm Schultsch in de
Dör 'rinne un fung nu an un höll ut bet an't En'n, ahn dat Dürten antwurten
kunn oder müggt: »Wat heit dat, Dürten? Du büst hir? – Ick mein, Du büst weg? –
Dorüm lett mi also de Konrekter mit minen Kalwerbraden up em luren, un ett hir
un seggt mi, hei hett Di wegjagt, un ick sall't wedder in Richtigkeit bringen.
– Ick stek mi mang so wat nich mang, denn hadd ick vel tau dauhn, un't is jo ok
nu nich nödig, denn ick seih jo, Ji sid jo all wedder schön äwerein! – Na,
minentwegen! – Äwer dat segg ick Di, dat Anner slag Di ut den Sinn – ja, ick
was jo ok 'ne Wirtschafterin, as ick frigen ded, äwer dat was jo ok 'ne annere
Sak, ick was en jung Mäten, un Krischan was en jungen Kirl un kein Konrekter –
äwer Du . . . . Du büst jo all in de verstännigen Johren, un hei is dor jo woll
äwer 'rut. – Du sollst sein Bein von seinem Bein un Fleisch von seinem Fleisch;
ja, dat glöw ick, wenn hei'n Bäckergesell wir, as Krischan, denn güng't, äwer
so – Herr Konrekter un Dürten Holzen – ne! – Mensch, bedenke das Ende! – Frigen
deiht hei Di nich un kann hei Di nich; is jo ok nich nödig, denn Ji sid jo nu
all wedder tausam, un dat freut mi, denn eigentlich bün ick dor doch man Schuld
an, un as Krischan säd, ick süll't sin laten, ick snackt Jug utenanner, dunn
säd ick: ne, Krischan, ick snack sei tausam. – Na, un heww ick't nich? – Äwer
dat Anner slah Di ut den Sinn. – Na, adjüs! 't geiht würklich nich – 't is en
tau groten Scheidunner, Dürten. – Na, adjüs!« – Dor gnug sei hen, un sei was en
sworen Klotz, un Dürten föll ut ehren hellen Himmel up de harte Ird taurügg, un
dat Hart ded ehr weih. – –

Äwer't giwwt Harten von allerhand Ort, de weck sünd hart as Marmelstein, wenn
de uns' Herrgott ut ehren Hewen fallen lett, denn springen sei, oder sei bohren
sick in den Stoww un den Smutz von de Ird; de weck sünd weik, as wiren s' ut
Botterdeig kned't, wenn de up de Ird fallen – so! – denn liggt de Quark dor;
äwer't giwwt ok Harten, mit de kann en Kind lustig spelen, un 'ne Risenfust
kann dorup drücken, un sei lett kein Fingermalen nah; 't is, as wiren s' ut
Gummilastikum; wenn de uns' Herrgott up de Ird smitt, dunn prallen sei taum
Hewen wedder up, un uns' Herrgott fängt sei un behöllt sei, oder hei lett sei
wedder fallen un wedder, un ehr Fall ward sachter un sachter, un sei rullen
furt, bet sei in't gräune Gras liggen bliwen oder in'n gräunen Busch. – So'n
Hart was Dürten ehr, un mi sall't wunnern, in wat för en Busch dat woll liggen
bliwen ward – ob't woll en Rosenbusch is? – –

Kapittel 11.

Se. Majestät, Ferdinand der erste von Malzahn mit der Kette des goldenen
Vließes. – Mamsell Soltmann trett an as letzte Mann, de Konrekter steckt ehr
'ne Schumkell as Dauknadel an, Schauster Schöning wischt sinen Jöching de Näs'
af. – Schulisch un Kägebein gegen einanner up. – Worüm de Dichter sin Vermägen
up Kunsten sinen Schenkdisch smitt, un de Herr Konrekter Schultschen de
unregelmäßigen grichschen Verba verhürt. – Dürten is sihr taufreden un will
Stining trösten. – Wer wildeß all Stining trösten deiht. – De Tüffelmaker will
nich kamen, un de Löper will nu endlich sinen dummen Streich maken. – Admiral
Strasen set't Dörchläuchten – baff! – mang sin truges Volk. Hofrath Altmann
makt mit Hülp von Dörchläuchten Kägebeinen taum Hofpoeten, äwer de Botter
kost't ümmer noch drei Gröschen, un fiw Eier gewen s' för en Schilling. –
Stining un Dürten stahn vör Dörchläuchten, un Schultsch gütt Randten en Kraus
mit Duwwelbir in Strümp un Schauh. – Twei arme Mätens.

Grad' so, as in de äwrige Welt, so is't in Nigenbramborg ok: de tweite
Pingstdag folgt dicht achter den irsten, un wenn de leiwen Nigenbrambörger den
irsten Pingstdag recht frisch un fram in de Kirch gahn sünd, denn slagen sei
den tweiten recht fröhlich un fri achterut; un grad' so, as 't hüt is, was't
dunn ok, bloten beten anners, blot en beten swacker, wat de Middel anbedrapen
deiht, un blot en beten stärker, wat de Lust angeiht; denn mit de Middel tau
'ne Fröhlichkeit un de Fröhlichkeit sülwst is dat grad' so as mit de Spurn un
dat Pird: je slichter dat mit dat Pird bestellt is, desto scharper möt de Spurn
sin, un en rechten kränschen jungen Hingst, de brus't von sülwen dorhen, de
brukt keinen Spurn. – Ick will nu grad' nich seggen, dat de Nigen-Brambörger up
Stun'ns in ehre Fröhlichkeit up en ful Pird riden, un dat sei nich ok mal as en
kränschen Hingst dat Bitt mang de Tähnen nemen un dörchgahn; äwer en beten
scharperen Spurn möten sei doch all hewwen, as vördem, un dorin kann ick eben
so gaud as jeder Anner min Urthel afgewen, denn heww ick dat villicht nich
seihn? – Bün ick nich dorbi west, wenn min oll Fründ Hagemann den Dag nah
Pingsten dat Ganze bi de Schüttengill kummandirte un dat Batteljon scharp
tausam namm? – Heww ick nich dorbi stahn, wenn dat Batteljon dat Schüttenhus
störmte un heww ick nich as ›tapferer Zuschauer‹ bi't Plünnern hulpen? – Heww
ick nich villicht bi Disch gradäwer von den Herrn Schaffner, Jehann Stoll,
seten un mit anseihn, wat hei för Heldentaten in Hektlewern un Swinsbraden mit
Plummen verricht'te? – Ja, heww ick mi nich bi den Rückmarsch an Dokter
Brücknern sine Eck henstellt un heww ›seiner Majestät‹ seihn, ›den König,
Freiherrn Ferdinand den ersten von Malzahn mit der Kette des goldenen Vließes
der Neubrandenburger Schützengilde, wie er ehrfurchtsvoll geleitet wurde von
den Magistratsmitgliedern in hohen, hochroten, goldgestickten Kragen?‹ – Un dat
süll kein scharpe Spurn tau Lustigkeit sin? –

So wat Schönes, Grotes un Erhabenes hadden de dunnmaligen Nigenbrambörger noch
nich utfünnig makt un hadden 't – Gott sei Dank! – ok noch nich nödig, denn
lustig wiren sei ahndem, un sei treckten in hellen Hupen ut dat Stargarder Dur
nah dat Nemerowsche Holt – wo dunn noch nich mal Fritz Lang'Lange, der zu
Reuters Zeit das Restaurant im Nemerower Holz besaß. was – oder sei swemmten in
allerlei Kahns un Seelenverköpers äwer den schönen See un juchten un krischten
all vörher, ihre de eigentliche Lust angahn was. – Un all vör den Dur un den
Weg entlang seten de Stutenwiwer, wat meistendeils Schultsch ehre Unnerbeamten
wiren, un verköfften Lockstuten un Stollen un Botterpamel un för de Kinner vele
Semmelpoppen, un för de Ollen schenkten sei Kirsch un 'ne Ort Gesöff, wat sei
Bittern nennten, un wonah de Mannslüd' sick schüdden un de Frugenslüd' sick
breken müßten; äwer 't was sihr gesund. – Un wenn nu Einer unner de schönen,
rumen, gelpen Bäuken kamm un sach de Sünn so dörch de jungen Bläder spelen un
ehren Schatten hirhen un dorhen smiten, äwer ümmer up fröhliche Gesichter; un
hei sach de beiden Dreßler-Bauden mit lange un korte Pipen, un hei sach den
Klempner sine Baud ut de Badstüwerstrat, den Dürten nich hadd frigen wullt, un
hei sach Jud' Markussen sine Baud mit all de schönen Saken, de för nicks un gor
nicks wiren, nich för de Warmnis un nich för de Küll, süll Einen nich dat Hart
dorbi upgahn, un bi den Gedanken, dat all dese Herrlichkeiten mit en por
Wörpelogen tau winnen wiren? – Von Bäcker Schultsch ehre Danzbaud mit Duwwelbir
un Botterpamel un von Kunsten sine mit Punsch un Zuckerkanditer-Kram heww ick
nicks nich seggt, denn dat dick En'n kümmt nah.

Un as de Herr Konrekter an desen gesegenten Nahmiddag unner de Bäuken ankamm,
dunn rep Dreßler Swirdfeger: »Alle Mann heran! – Herr Konrekter, nemen S' nich
äwel, äwer't fehlt just noch de letzte Mann.« – Un as de Herr Konrekter einen
bläudigen Gröschen ut de Tasch herute grawwelt hadd, rep de Dreßler wider:
»Alle Mann heran!– Mamsell Soltmannen, nemen S' nich äwel, äwer't fehlt just
noch de letzte Mann.« – Un as de Soltmannen as letzte Mann intreden was, dunn
kunn't Wörpeln losgahn, un Schauster Schöning säd, sin Jöching, den hei up den
Arm hadd, süll för em smiten, Unschuld bröcht Glück, un de Herr Konrekter makte
en unschülligen Spaß tau de Soltmannen un frog, wo't ehr Beiden denn woll
kleden würd? – Un de Soltmannen namm't äwel un smet, un Jöching smet ok mit
Hülp von sinen Vader un makte glike Ogen mit de Soltmannen un müßte sick mit
ehr steken un gewünn, un de Soltmannen gung mit ehren Paraßoll af un rekente
den Herrn Konrekter ehren Verlust för sine dumme Red' an. – Un Schauster
Schöning säd: »Herr Konrekter, nemen S' nich äwel, dat Jöching Sei dat so vör
de Näs' weggewunnen hett; äwer't is en hellschen Jung', un Sei sälen em ok noch
mal in de Mak krigen, denn, wenn't nah minen Willen geiht, denn sall hei
studiren lihren. – So, Jöching,« un hei wischte den Jungen de Snut, »giww Dinen
Lihrmeister en Kuß.« – Un as de Herr Konrekter an de Klempnerbaud kamm, was't
dor grad' so as bi den Dreßler, hei was noch wedder grad' de Mann, de noch
fehlen ded, un Mamsell Soltmannen smet ok wedder mit un verlür wedder, un de
Konrekter gewunn 'ne missingsche Schumkell, un 'ne lustige Ridderlichkeit kamm
äwer em, un hei hung de Schumkell mit ehren Haken vörn in de Soltmannen ehren
Äwerrock un makte ehr en schönes Present dormit, un de Soltmannen würd rod, un
säd, sei nem't an as en Bewis von inclination un knickste dorbi, un dorbi kamm
de oll Schumkell in den Swung un slog hen un her as en Parpendikel in de
Stuwenklock, un Schultsch sach't von ehre Baud ut un wull sick dodlachen un
rep: »Dürten Holzen, kik Korlin Soltmanns mal an un Dinen Herrn Konrekter!« –

Dat hadd Schultsch nu gor nich nödig hadd tau seggen, denn Dürten hadd de
Anstalten von de Beiden all lang seihn. – Sei hadd tauirst nich 'rute wullt nah
den Holt desen Nahmiddag, un sei hadd mäglicherwis' nich enmal up Stining ehr
veles Bidden hürt, wenn de Konrekter nich so fründlich desen Morgen seggt hadd:
»Dürting, Du geihst doch ok hüt en beten 'rute in't Holt?« – un as Dürten
Inwennungen makt hadd, hadd hei seggt: »Ih, worüm nich, Dürten? – Wi gahn Beid'
in Bäcker Schultsch ehre Baud un lewen lustig un eten Kalwerbraden un seihn
biher so'n beten up Stining, dat sei mit den Löper nich tau hoch springt.« – Un
dese Ort von Redensorten hadd sei nu dortau bröcht, dat sei mit ehre Swester
'rute gahn was, un nu müßt sei dat vör ehren sichtlichen Ogen erlewen, dat de
Herr Konrekter sick ok gar nich üm ehr un Stining kümmerte un mit de gele
Perßon von Baud tau Baud torrte un mit ehr schön ded un ehr 'ne schöne
Schumkell, de sei sülwst so schön bruken künnen, as 'ne Danknadel an den Bussen
stek; un dat Schugels von Kammerjumfer, dat schämte sick gor nich un flackerte
so utverschamten mit de schöne Schumkell 'rümmer, as wull sei tau Jeden seggen:
Kikt mal! – Hett mi de Herr Konrekter schenkt! – Un sei kamm Dürten in desen
Ogenblick doch äwermaten gel vör; un wat sei eigentlich von ehren Herrn denken
süll, dat wüßt sei denn doch gor nich. – Wo? – Paßte sick dat, dat en Kanter un
Konrekter in sine Johren vör 'ne Klempnerbaud mang all de Lüd' mit so'ne
lichtfarige Perßon spaßen un jökeln ded? –

Äwer dit süll noch fiwmal anners kamen, as mit de sel Fru, denn ihre sei't sick
versach, kamm de Herr Avkat Kägebein ut Nigenstrelitz mit en Packet unner'n Arm
up de Beiden tau, un nu gung dat mit › bon jour‹ hir un bon jour‹ dor un mit
Lachen un Hägen los, un de Herr Konrekter bonjourte lustig mit mang, wenn ok
man up Plattdütsch, äwer lachen ded hei ganz lichtfarig französch. – Un de
Gesellschaft gung an Schultschen ehre Baud vörbi, un de Herr Konrekter ströpte
Dürten binah an den Rock, äwer sach sei nich; un de Soltmannen sach sei recht
gaud, wull sei äwer nich seihn un slog en por Mal Rad mit ehren Paraßoll, as
wull sei seggen, Du jammerst mi, un as sei vörbi wiren, kek sei sick nochmal
üm, un Dürten was't, as wir de Blick in Gift un Gall stippt, un dat was ok so,
denn de Blick hadd sick deip in Dürten ehre Ingeweiden bohrt, un dor kakte dat
von Gift un Gall. – Un Stining säd: »Mein Gott, Dürten, wat hett sei doch för
en por Ogen, dat is doch grad', as wenn sei in'n Düstern lüchten känen.« –
»»Ja,«« säd Dürten, »»von Pick un Swewel.«« –

Un mitdewil hadd sick de Herr Avkat Kägebein mit den Puckel an de Vagelstang'
henstellt un ret sin Packet utenanner un halte en Bauk taum Vörschin, dat wiren
sine Gedichten, de Korb tau Pingsten farig druckt hadd; un sach ut as en
begeisterten Sänger ut ollen Tiden, blot dat hei keine Leyer in de Hand hadd un
üm den Kopp kruse Locken un in de Locken en gräunen Kranz un an de Beinen
Sandalen, denn stats Locken hadd hei 'ne Prük up un stats den Kranz en lütten
dreitimpigen Haut, un stats de Sandalen lange Smerstäweln, wat ok beter was,
denn hei was tau Faut von Nigenstrelitz kamen. – Un hei las sine Gedichte vör,
un dormang verköffte Schultsch ehre Stuten un ehr Dünnbir, un in dat grote
Minschengewäuhl vör Schultschen ehren Telt flog dat nu männigmal an Dürten un
Stining ehre Uhren: »Deine holde Liebe zu genießen« – »»Ne, des' is weiker,
nemen S' dissen«« – »Stehet längst nach meinem Sinn« – »»Ih, dat is Bir, nich
Lüttjedünn!«« – »Soll ich die Seel' in Deine Seele gießen, hier hast Du sie!
Da! Nimm sie hin!« – »»Gotts Dunnerwetter! Sei geiten mi jo dat ganze
Dischlaken vull.«« – »Du bist's allein, die mir gefällt.« – »»Ih wat! – Ick nem
kein preußsches Geld.«« – »Du bist die Schönste in der Welt.« – »»Wo sick dat
Görentüg hir vör mi stellt! – Dürten, kumm her un help mi de Gören wegjagen.
Wat hir! – Hand von'n Disch! – Wer kein Geld hett, bliw mi von den Wagen.«« –
Un so wirkten Kägebein un Schultsch in den groten Minschenverkihr, jeder in
sine Ort, un Schultsch hadd grote Innahm an Geld, Kägebein grote Innahm an
Ruhm, denn sülwst de Konrekter lachte äwer em un verböd em den Mund nich, denn
hei sach, dat hei würklich begeistert was, indem dat hei all etzliche Gläs'
Punsch bi Kunsten vertehrt hadd, un de Soltmannen was vullstännig weg, as de
Dichter ehr säd: Dese Gedichten wiren all up ehr makt, un hüt wull hei sei
Dörchläuchten äwergewen, un denn würd hei Hofpoet; Dörchläuchten wull hüt hir
expreß dessentwegen 'rute kamen, dat hei em dat Bauk vör Aller Ogen äwergewen
süll, un dat wir gewiß – Rand hadd't seggt. –

Un de Konrekter hadd jo hüt de Mäglichkeit dahn, sick bi de Soltmannen in den
Tee tau setten, äwer wat is 'ne Schumkell gegen en Band vull Leiwsgedichten? –
Kägebein schow ümmer einen Stein nah den annern bi Korlin-Dorimenen in't Bredd
un pust'te den armen, ollen Konrekter einen Stein nah den annern weg, un as de
Soltmannen sinen Arm annamm, dunn slog hei tau Damm, un de Konrekter hadd de
Parti verluren; denn de Dichter stürte mit Korlin-Dorimene grad' up Kunsten
sinen Punschtempel los, un as de Konrekter säd, dor künn hei nich un wull hei
nich 'rinne gahn, hei güng nah Schultschen; dunn kek em de vakante Kammerjumfer
mit den sülwigen Blick an, mit den sei Dürten ankeken hadd: Du jammerst mi! –
Un Kägebein deklamirte:

»Du kannst das Niedre nicht vergessen,
Es fehlet Dir der hohe Swung!
Du gehst zu Schultschen Pamel essen
Und trinkest Bier dazu als Trunk.
Wir aber Beide gehn zu Kunsten
Und sitzen da als selig Paar
Und wollen fröhlich mit uns punschen
Und essen süß Kanditerwaar.«

Un Kägebein ded in Würklichkeit, wat hei as Dichter verspraken hadd – un dat
känen wenig Dichters von sick seggen! – hei gung mit Dorimen' punschen, un
Dorimene let sick't gefallen un satt as einsame Jungfru mit den Hofrath Altmann
un den Dokter Hempel un den Rath Fischer un süs noch weck von Kunsten sine
Stammgäst an den Disch un stippte ehre swarten Pickfackeln von Ogen in den
Punsch, indem dat sei verschämt in dat Glas 'rinne kek, un Kägebein höll sin
Glas stiw vör sick weg un kek nah baben taum Hewen up dörch dat Lock in Kunsten
sin Planlaken, wat verleden Winter de Rotten dorin freten hadden, un Keiner von
de ganze Gesellschaft wüßt dat, wat för en Gefäuhl dat eigentlich was, wat
dörch sine Sängerbost tog, sülwst Kunst nich, un de wüßt doch süs genau, wat
sin Punsch för 'ne Wirkung hadd. – Äwer de olle pfiffige Hofrath Altmann, de ok
up anner Ding' tau lopen verstunn as up Schuldschins un Obligatschonen, indem
dat hei all drei Mal sin truges Hart up ewig verschenkt hadd un nu taum virten
Mal wedder dorbi was, kamm em achter dat Geheimnis, as hei gewohr würd, dat
Korlin Soltmanns von Tid tau Tid so hochgel anlep, as würd 'ne gele Beer tau
Wihnachtstiden mit Goldschum vergüllt, denn hei sach't as Nahwer, wo Kägebein
de unschüllige Kammerjumfer ümmer unner den Disch de Hand drückte. – Dat kunn
hei denn jo nu nich verswigen, un hei fung an tau plinken un tau winken, bet
sin Kameraden alltausamen Bescheid wüßten, un Kunst sick achter dat Pörken
henstellte, de Dumen in de Ärmellöcker, un sei ümmer ümschichtig von unnen up
ankek. – De Dichter markte natürlich nicks, äwer Dorimene sprung up un stickte
sick in ehre säute Verschämtheit rodgel an, dat dat ehr as 'ne schöne Appelsine
let, un lep ut den Punschtempel – un natürlich de Dichter ok achter d'rin.

Un as sei nu so säut argerlich un so fründlich verdreitlich unner de schönen,
gräunen Bänken vörup gung, dunn folgte de Dichter ehr so smachtig vull Hoffnung
un so kläglich vull Freud', dat hei utsach as en rik beladenen Dreimaster mit
terretene Segel, de up hoge Bülgen hen un her wiwakt. Un as hei sei nu
äwerhalte un in de schöne Bucht von ehren weiken Arm inlep un mit sinen krummen
Arm dor Anker smet un nah en beten Säuken ok tauletzt schönen Ankergrund funn,
dunn was em tau Maud, as wir hei nu för ümmer in den säkern Hawen von Glück
inlopen, un dat ganze schrägelbeinige Schippsvolk von Dichtergefäuhlen in sinen
Harten tummelte dorin sparrbeinig herümmer, un Allens schreg: Land! Land! – Un
ok in Dorimenen ehren Harten schreg dat nah lange See- un Irrfohrt: Land! un
nah korten Besinnen, wat de Konrekter nich beter wir, entslot sei sick,
wißtauhollen, wat sei hadd, un nich mihr up See tau gahn.

Dor seten sei nu in den schönen Schatten von dat Buschholt unnen an den See, un
de Dichter hadd 'ne Brud un kreg hüt den Titel: Hofpoet, un de Soltmannen hadd
en Brüdjam un kunn nu tau den Konrekter un Dürten irst recht seggen: »Ji
jammert mi!« – Dunn brus'ten de Trumpeten un Pauken von den Stadtmuskanten ut
Kunsten sine Baud ehr in de Uhren un repen sei up de Ird taurügg, un Kägebein
säd, hei künn't sogor in sine wide Bost nich mihr harbargen, de Welt müßt sin
Glück seihn, un Dorimene säd, sei wir't taufreden, ehr hadd – Gott sei Dank! –
Keiner tau befehlen, un sei hadd ehr Vermägen för sick. – Un sei gungen Arm in
Arm nah Kunsten sine Band taurügg und strahlten an den Konrekter un Dürten in
Schultschen ehre Band vörbi un säden nich Swart un Witt; äwer üm ehr 'rümmer
swemmte en stolzen Glanz, dat Dürten tau sick seggen müßt: »Gott bewohr uns in
allen Gnaden! – Wat is't mit de?« – Un as sei in Kunsten sine Baud herinne
kemen, spelte de Stadtmuskant en Hopser, un ahn sick wider lang tau besinnen,
hopsten de beiden glücklichen Brudlüd' los, un hopsten un hopsten, as süll't
Vergnäugen so lang duren, bet sei in den Ehstand selig herinner hopst wiren. –
Äwer wer lang leiwt, den ward de Leiw olt, un wer lang hopst, den ward de Pust
kort, un as de Pust all was, tred Kägebein mit sine Brud an den Schenkdisch un
smet, as lichtsinnige Dichter dauhn, sin ganzes Vermägen in swedsche
Tweigröschenstücken un strelitzsche Schillings up den Schenkdisch un födderte
Punsch dorför, un Kunst rep: »Korl! för den Herrn Avkaten! – Korl! för de
Mamsell Soltmannen! – Korl! . . . –« un hei gluderte so von unnen up de Beiden
wedder ümschichtig an – »Hir is woll wat passirt? – Korl! För mi ok en Glas!« –
Un dat kunn nu woll gaud Jeder seihn, dat hir wat passirt was, un de Stammgäst
drängten sick 'ran, un Kägebein slog den einen Arm üm sin niges Eigendaum un
böhrte mit den annern dat Glas in de Höcht un rep:

»»Solches hab' ich mir errungen,
Solches war mir zugedacht!
Hoch sei jedes Glas geschwungen,
Hoch auf Dorimen' gebracht!««

»Korl! mihr Gläser! – Korl! för Hofrath Altmann! – Korl . . .« – äwer wider
kamm hei nich – »»Hoch! Hoch!«« – Un sogor in desen fierlichen Ogenblick kunn
de Dichter dat Dichten nich laten, hei kihrte sick an nicks un dicht'te wider:

»»Und hier selig stehn wir Beiden
Froh nach der beglückten Tat,
Und der Liebe Lämmer weiden
Lustig auf der Hoffnungssaat.««

»Hoch! – Hoch! – Korl! – Korl! – Hoch! – Tusch!« so gung't nu dörchennanner,
bet den Stadtmuskanten sine Trumpeten dat letzte Wurd behöllen. –

»»Dat segg ick man, dat segg ick man!«« rep Schultsch in ehre Baud, »»de
ßackermentsche Pantüffelmaker up den Sankt-Jürrn! – Wat dauh 'ck mit so'n Kirl?
– Let sick up sine Finsterluk as Schild en höltern Tüffel un 'ne Trumpet malen,
taum Teiken, dat hei ok Musik maken kann, un ick nem em derentwegen ok, dat hei
doch von mine Baud ut Kunsten sinen ollen dämlichen Stadtmuskanten Gegenstand
leisten sall, un nu kümmt dat nich un nu kümmt dat nich? – Dürten Holzen,
Dürten Holzen! kik doch blot in Kunsten sine Baud! Kik doch Korlin Soltmanns
an! Kik! Wat hett s' för Anstalten! – Steiht mang de ollen Kirls un knickst un
knickst. – Gott bewohr uns! Lett sick von den ollen Swekspohn von Strelitzer
Avkaten rund ümfaten! – Olle Zitteron! – Schämst Di nich? Mang all de ollen
Kirls allein tau stahn? – Ick wull, de ßackermentsche Tüffelmaker wir hir, ick
wull Di en Vers blasen laten! – Dürten, Dürten kik! Kik den ollen Hofrath
Altmann an. Bunt as 'ne Pagelun steiht hei dor un drängt sick mit sin oll
Gesöff an Korlinen 'ran – ick wull, hei begöt s' mit sinen Punsch von baben bet
unnen, dat s' doch mal rod würd – un nu – hest hürt? – Huching! – Huching! –
›Dem verehrten Brautpaar ein donnerndes Hoch!‹ – Krischan!! Krischan! – So hür
doch! – Korlin Soltmanns is Brud! – Jungs, lopt 'räwer nah Kunsten sine Baud un
raupt: Hurah! un Vivat! un Füer! un wat Jug inföllt. – – Lieber Gott, wer
hätt's gedacht? – Unverstand kommt über Nacht! – Ne, ick segg nicks, ick segg
gor nicks, äwer: vorgetan und nachgedacht, hat manchen in groß Leid gebracht. –
Dürten . . . . ach, Herre Gott, Herr Konrekter, ick heww Sei gor nich seihn;
leiwer Gott, ick segg nicks, äwer wo Sei woll tau Maud is?«« – »Mi? Wo mi tau
Maud is?« frog de Herr Konrekter dorgegen un kek Schultsch an, as verhürte hei
ehr de unregelmäßigen grichschen Verba un wüßt all vörher, dat sei mit 'ne
Dummheit tau Rum kamen würd. – Un dit hadd hei denn ok richtig raden, denn
Schultsch stamerte 'rute: »»Ick dacht, Sei hadden . . . Sei wullen . . . de
Lüd' säden, Sei wullen de Soltmannen sülwst frigen.«« – »Fru Schulten,« säd de
Konrekter un stunn von Krischanen sine Sid up, wo hei seten hadd, »mi dücht,
Sei hewwen hüt vullup naug mit Ehren eigenen Kram tau dauhn, bekümmern S' sick
nich üm minen;« dormit set'te hei den gollen Knop von sinen Ruhrstock sick
unner de Näs' un gung stiw ut de Baud. – »»So!«« rep Schultsch, »»dat segg ick
man; nu heww ick den ok vör den Kopp stött.«« – »Un ick segg,« säd Krischan,
»Du kannst Din Mul nich törnen.« – »»Dat seggst Du mi wedder? Un ick segg
Di . . . – Dürten, segg mi mal . . .«« äwer wider säd sei nicks tau Dürten,
denn dat Unglück bröchte in desen Ogenblick den Tüffelmaker mit sine
musikalischen Mitkollegen in dat Telt, un nu fohrte sei up desen los un gaww em
sinen richtigen Empfang un verlangte von em in ehre regirende Eigenschaft: hei
süll up de Städ in ehre Baud eben so'n groten Spektakel maken, as in Kunsten
sine Baud los wir, un dat ded denn ok de gehursame Tüffelmaker un besorgte dat
den ganzen Abend un de Nacht dörch un blos vir Virtel-Takt, wenn bi Kunsten
drei Achtel blasen würden un drei Achtel, wenn Kunst in twei Achtel utkamen
wull, un ded den Stadtmuskanten Gegenstand, un Schultsch was mit em sihr
taufreden un schenkte em ut ehre Duwwelbir-Buddeln ümmer frischen
Kunst-Schawernack gegen Kunsten in.

Na, un Dürten? – Je, üm Dürten brukte Schultsch sick nich tau kümmern, de hadd
Allens gaud naug mit ansehn, in ehr hadd't heit upkakt, as sei de olle gele
Perßon so äwerböstig hadd 'rümmer stolziren seihn, un as sei sei in Kunsten
sine Baud so frech mang all de vörnehmen Herrn stahn sach, hadd sei sick nah
ehren Herrn Konrekter ümkeken, wat de ok vör Allen in Säkerheit wir, un as sei
gewohr worden was, dat de ahn alle Gefohr bi Krischan Schulten satt, dunn hadd
sei still vör sick henseggt: »Gott sei Dank! – Mi gelt't nicks an.« – Dunn was
äwer 'ne grote Niglichkeit äwer ehr kamen, wat denn woll eigentlich los warden
süll, un as nu Hofrath Altmann dat Brudpor hoch lewen let, hadd sei sick för
ehr ganzes Geslecht schämt, dat ein von ehre Mitschwestern sick bi 'ne Bol'
Punsch un nich von 'ne Kanzel proklamiren un afkünnigen let, un as sei sick den
Dichter noch mal recht nipp ankeken hadd, hadd sei tau sick seggt: »Na, lat
sei! – So'n Pott, so'n Stülp.« – Un nu was 'ne grote Rauh bi ehr inkihrt, wenn
ok de Tüffelmaker noch so vel Spektakel üm ehr 'rümmer makte, de irste Noth was
kihrt, ein Stein was ut den Weg' rümt, an den sei sick oft stött hadd, ehr Herr
kunn un würd nu allseindag' nich de Kammerjumfer frigen, un wenn de Perßon ehr
ok hüt noch so niderträchtig hochmäudig ankeken hadd, sei gaww ehr doch ehren
Segen un säd tau sick: »sei glöwte ok, so wir't am besten.« – Un nu kamm ehr
wedder allerlei Bedenken, wenn dit nich wir un dat nich wir, un wenn sei bi den
Herrn Konrekter as Wirtschafterin blew, oder wenn sei . . . – Gott bewohre! wo
künn sei so wat denken! denn dat beten in de Backen knipen un leiw Dürting un
sülwst de Kuß, de künnen't doch noch nich utmaken; un sei wir 'ne slichte
Perßon, säd sei tau sick, dat sei äwerall an so wat dachte, un sei wir 'ne
slichte Perßon, dat sei hüt Nahmiddag wedder so'n Haß up de Soltmannen smeten
hadd, un dat Mäten hadd ehr in den sülwigen Ogenblick den grötsten Gefallen up
de Welt dahn – Un unsen Herrgott sine Weg' wiren doch wunnerlich, säd sei, un
de Minsch süll nich glik up den Weg schellen, wenn hei ok en beten mit Distel
un Durn bewussen wir, wer wüßt, wat dor achter leg. – Un sei wull't Stining ok
seggen, sei süll noch lang nich verzagen, wenn de Löper hüt ok nich taum Danzen
kem, wer wüßt, wotau dat gaud wir. – Un bi den Larm, den de Tüffelmaker makte,
künn sei't ehr am besten in de Uhren flustern, dat dat heimlich tüschen ehr
blew; un as sei sick nu nah ehre Swester ümkek, dunn was kein Stining tau hüren
un tau seihn.

Stining stunn, wildeß ehr leiw Swesting mal wedder in christliche
Verdreitlichkeit bi sick utkihrte un afstöhmte, achter Schultsch ehr
Baudenlaken in den dichten Schatten von 'ne schöne Eik, un ehr was gor nich so
tau Sinn, as sick Dürten dat vermauden was, dat sei verzagen un up de Weg'
schellen wull, denn de Weg' wiren sihr schön, sei hadden ehren bunten, lustigen
Togvagel von Löper gesund un heil wedder taurügg bröcht, un taum Verfiren mag
dat woll för en lütt Mäten sin, wenn dat so in allerlei säute
Taukunfts-Gedanken versackt vör sick hen sitt un ward denn ganz lising mit en
Finger in den witten Nacken tippt un kickt sick üm un kriggt denn dörch 'ne
Slitz von en oll Planlaken en lustig lachend Gesicht tau seihn, wat ehr
tauplinkt un 'ran winkt – ja taum Verfiren mag dat woll sin, äwer taum Verzagen
is dat noch lang nich. – Un ok nu, as sei unner de gräune Eik stunn, un de
Löper den Arm üm ehr slagen hadd un sei küßte un wedder küßte, un dat oll grise
Planlaken sick tüschen ehr un de Niglichkeit von de Welt schawen hadd, as wir't
en Stück Schummerabend, wat sick äwer ehre Leiw deckte, dat sei heimlich
dorunner bläuhen künn, verzagte ehre Seel nich, ne, sei juchte hoch up, dat sei
ehren Wilhelm wedder hadd, dat hei Wurd hollen hadd, dat hei en Löper was, de
in vir Dagen stats in fiw nah Berlin 'ruppe un wedder t'rügg lopen kunn, un dat
hei dat üm ehrentwillen utführt hadd. – »Nu büst Du äwer ok woll sihr mäud?«
frog sei. – »»Gor nich, Stining, un nu sall't Danzen losgahn.«« – »Ach, Du möst
jo doch irst Dörchläuchten Bescheid bringen.« – »»Ne, Stining, dat heww ick
nich nödig, hei hett mi jo bet morgen Abend Respit gewen, un – ick will Di't
man seggen, denn hüt möst Du dat doch tau weiten krigen – de ganze Jagd nah
Berlin is wider nicks, as en Stück Schawernack, wat sei mi spelt hewwen.«« –
»Ih, Wilhelm, wo süll Dörchläuchten . . .? Rand hett jo doch tau Schultschen
seggt, Dörchläuchten wull Di jo sogor tau sinen öbbersten Kammerdeiner maken.«
– »»So? – Will hei dat? – Na, denn lat Di seggen, denn will ick nich. – Wat
Dörchläuchten mi den Putzen spelt hett, weit ick nich, un wat Rand doran
schüllig is, weit ick ok nich; äwer Einer von de Beiden hett't dahn, un wenn
ick ok irst nich doran glöwen wull, ick heww mi dat nahdacht: dat is blot
scheihn, dat ick hüt nich mit Di danzen sall. Un nu dauh 'ck't grad'.«« – »Mein
Gott, Wilhelm, wenn Dörchläuchten dat tau weiten kriggt!« – »»Hei sall't nich
blot tau weiten krigen, hei sall't sülwst mit anseihn. – Süh, eben as ick äwer
dat hoge Äuwer lep, kamm sin oll Kasten von Gondel ut den Kropp 'rute, un in
'ne Virtelstun'n is hei hir, un nu is't Tid, dat ick dat dauh, wat ick Di
Wihnachten up den Is' verspraken heww, dat ick em en dummen Streich grad' in de
Ogen 'rinne maken will, dat hei mi wegjagen möt.«« – »Herregott! Ne, Wilhelm,
Wilhelm, ick bidd Di . . .« – »»Ne, ne!«« rep Halsband kort af, »»ick danz mit
Di, un wenn teihn Dörchläuchtens dorümmer stahn un Füer un Fett ut de Ogen
spucken! – Is hei unschüllig an den Schawernack, de mi spelt worden is, denn
ward hei't gaud verdragen känen, un weit hei wat dorvon, denn ward hei falsch
warden, un denn sall hei ok falsch warden. – Ut ein Lock möt de Voß herut, un
ick will doch mal seihn, wo de Has' löppt.«« – Stining bed, Stining quälte, ehr
was so bang', Halsband küßte sei woll fründlich up den Mund, äwer hei tog sei
ahn Erbarmen in de Baud 'rinner, un mit sworen Harten un bewerige Knei müßte
sei 'rinner in den Tüffelmaker sinen Sleifer. – Du leiwer Gott, sei was 'ne
Brud, ebenso gaud as Korlin Soltmanns, un de hopste un drunk Punsch un gläuhte
as 'ne Pommeranz, un ehre Backen wullen sick nich farwen; ehr Hart würd woll
düller slagen, äwer ok ümmer banger, un as Dürten nu an ehr 'ranne kamm nah den
Danz un Halsbandten gun Dag säd un sick wunnerte un frog un wedder frog, dunn
wir't Tid west, dat Dürten ehr ehre Weisheit von unsen Herrgott sine
wunnerlichen Weg' un von Distel un Durn un von dat, wat dorhinner liggen künn,
in't Hart gaten hadd; äwer Dürten hadd't all wedder vergeten, un Stining wull
rein verzagen. – – –

So sach't an desen Pingstdagnahmiddag in't Nemerowsche Holt ut, un wenn wi
Stining un villicht ok den Löper utnemen – na, minentwegen ok den Herrn
Konrekter, denn hei was in arge Verdreitlichkeit mit den Stockknop unner de
Näs' ut Schultschen ehre Baud gahn – denn sach't dor idel lustig ut; äwer tau
Nigen-Bramborg in de Paleh sach dat dorför desto argerlicher ut. – Wat hadd ok
de Herzog Fridrich Franz von Meckelborg-Swerin nödig hatt, an desen Pingstdag
en riden Baden expreß an Dörchläuchten von Meckelborg-Strelitz tau schicken? –
Äwer wat helpt dat Reden doräwer? De Kirl was dor, Rand hadd em en Breiw
afnamen, un Dörchläuchten hadd em eigenhännig upbraken un eigenhännig lesen, un
as hei dormit prat was, säd hei ganz behaglich: »Rand, wi krigen morgen Besäuk.
– Unser Vetter Liebden von Mecklenburg-Schwerin wird uns morgen von Berlin aus
ein bißchen besuchen mit anständigem Gefolge und uns sein Complimang machen.« –
»»Un dat seggen Sei so, as wenn dor wider nicks bi los wir? – Un dat seggen Sei
mi so unschüllig? – Ne, Dörchläuchten, dat geiht allmeindag' nich. – Äwer den
Besäuk känen wi up Stun'ns nich sin. – Wi möten wat von Krankheit oder
Verhältnissen oder annere Regirungssaken utfünnig maken.«« – »Was fällt Dir
ein?« frog Dörchläuchten un treckte de Stirn vull Schrumpeln, »wir werden doch
unsern hohen Verwandten empfangen können?« – »»Känen wi ok, Dörchläuchten,
känen wi jo ok; äwer up Stun'ns man nich. – Wi hewwen jo keinen Gröschen Geld,
un de Sweriner Herzog, dat is en jungen Herr, un de will lewen un lustig lewen,
un de Ort, de hei uns noch mitbringt, de kenn ick.«« – Rand hadd Recht, Rand
hadd ümmer Recht, wenn hei up de Vermägensverhältnissen tau reden kamm, un
Dörchläuchten wüßte dat ganz gaud, äwer argerlich müßt em dat doch sin, hei säd
also sihr verdreitlich: »Den Besuch können wir nicht ablehnen, wir müssen
Anstalten treffen, wir müssen borgen.« – »»Je Dörchläuchting,«« säd Rand in
deipe Bedrängnis, »»wer borgt uns? – Uns borgt kein Minsch. – Seihn S', dor is
Schultsch mit den Tweiback . . . .«« – »Halt Dein Maul, Du Esel!« rep
Dörchläuchten, un mit Recht sihr falsch, »was kümmert uns Schultsch!« – »»Ih,
Dörchläuchting,«« säd Rand un gaww lütt bi, »»dat is jo ok man, dat ick dorvon
red'.– Ne,«« set'te hei nah 'ne Wil hentau un dachte dorbi an de Drinkgeller,
de em ut de Fingern slippen künnen, »»ne! taurügg wisen känen wi Fridrich
Franzen nich, denn wo würd uns dat kleden? – Dat seg jo ut, as wenn wi power
wiren. – Ick weit woll, sei hett wat,«« un dormit wis'te hei mit den Dumen äwer
de Schuller un äwer den Mark weg. – »Wer?« frog Dörchläuchten, un't was, as
wenn em en ganz Deil lichter würd.– »»Je, sei dor bi Buttermannen up den Bähn,
Prinzeß Christel. – Ick heww ehr Kammerjumfer gistern Morgen woll seihn, wo sei
bi Kunsten mit en Korw vull Buddeln ut den Rathskeller kamm, un vermorrntau säd
Kunst jo, sei hadd Allens bor betahlt.«« – »An unsere Christel-Schwester können
wir uns nicht adressieren,« säd Dörchläuchten mit grote Bestimmtheit, »die
Prinzeß macht uns schon so genug Reproschen, daß wir zu wenig für sie tun. –Wie
wäre es mit dem Hofrat?« – »»Je, heww ick dat nich ümmer seggt? – Nu kümmt dat
doch so. Nu hewwen wi em den Hof verbaden. – Dörchläuchten, wat laten wi den
Kirl nich frigen? Wat gelt uns den Minschen sine Frigeri an? – Wenn wi sülwst
man nich frigen sälen.«« – »Na,« rep Dörchläuchten sihr bestimmt, denn hei was
in Regirungssaken ümmer kort resolwirt, »denn lass' ihn rufen.« – »»Ja,
Dörchläuchten, dat is licht seggt, wo ›rufen‹? – De is hüt Nahmiddag Klock twei
all nah'n Nemerowschen Holt 'rut, un de Korrir von Meckelborg-Swerin möt doch
soglik 'ne gnedige Antwurt hewwen. – Äwer nu hüren S' mi – Sei hüren mi
meindag' nich – laten S' den Kammerjunker glik schriwen: sihr angenehm – grote
Freud' – oder wat Sei süs inföllt, un wi führen nah den Nemerower Holt 'rute. –
Tau Wagen geiht dat hüt frilich nich, denn uns fehlt de ein Löper, äwer wi
känen jo in de Gondel führen un Strasen Bescheid seggen laten, dat hei führen
sall – en Gewitter krigen wi nich – un denn ward ick mi an den Hofrath maken,
dat hei uns nich in den Holt utritschen kann. – Äwer dat segg ick Sei,
hellschen gnedig möten wi gegen em sin, un dat känen wi jo ok, denn wat gelt
uns sin Frigen an?«« – Rand hadd wedder Recht, Dörchläuchten gaww sick, de
Korrir kreg sinen Bescheid, un Dörchläuchten führte mit Randten in de Gondel
nah den Nemerower Holt. –

'Ne gaude halwe Stun'n vorher, ihre de Gondel, de in de Firn so utsach, as hadd
sei Einer bi Noahn sinen Kasten as Jung'n beliggen laten, un jedenfalls
hellschen lewensgefährlich let, Anker smet, hadden de Nigen-Brambörger in dat
Nemerowsche Holt all enanner tauraupen: »Dor is hei! – Dor kümmt hei! – Hei
kümmt sülwst! – Na, nu will'n wi em doch ok nah Kräften upnemen! – Krischan,
treck Di den Rock an! – Jung', Du wardst Di doch nich mit Din Büxen in de irste
Reih stellen willen?« – Schauster Schöning wischte sinen lütten Jungen de Snut
wedder af, Kunst schickte den Stadtmuskanten an den See heraf un befohl em, hei
süll blasen un wider nicks as blasen. – »Korl! Dat grote Glas! Dat ick
Dörchläuchten dormit unner de Ogen gahn kann!« –Schultsch kunn sick dat doch
nich beiden laten, wotau hadd sei ehren Tüffelmaker? »»Krischan, Du rögst Di
nich! – Rög Di doch! – Wat? – Du wardst Kunsten doch Gegenstand dauhn känen? –
Wotau hewwen wi de Baud? – Hir! un hir!«« un sei stek Krischanen in jede Hand
'ne Buddel Duwwelbir. – »»Worüm sall Dörchläuchten nich von uns' schön
Duwwelbir ebenso gaud drinken as von Kunsten sin Gesöff?«« – Un Krischan rögte
sick un gung an't Seeäuwer, un de Tüffelmaker blos, un de Stadtmuskant blos, un
Allens was up de Bein, blot de Dichter satt in Kunsten sine Baud un sweit'te
grote Druppen, denn hei makte en Gedicht tau Dörchläuchten sinen Empfang. – Un
noch Einer satt dor, dat was de Herr Hofrath Altmann, de säd tau sick: »Ja,
gaht Ji man, ick bruk Dörchläuchten nich, Dörchläuchten brukt mi.« –

Nu kamm Dörchläuchten an't Land. – Sin öbberste Admiral för den Tollensensee un
de LiepsDer Lieps-See, südwestlich vom Tollensesee bei Neubrandenburg. , Jochen
Strasen, wat den jitzigen Jehann Strasen sin Grotvader was, namm den hogen
Herrn up den Arm, drog em dörch dat tücksche Element un stellte em – baff! –
midden unner sin truges Volk up den Drögen, un sin Volk jubilirte, un de
Muskanten blosen, un weck von de lütten Stratenjungs, de weck hadden, smeten
mit de Mützen, un as Krischäning Birndten sin baben in de Bäuk behacken blew,
smeten sei mit Stein un Knüppel dornah, dat de Sak binah lewensgefährlich würd,
un Kunst rückte von de ein Sid mit dat grote Deckelglas vull Punsch vör, wat de
Präses ümmer in de Hand hadd, wenn Rundgesang sungen würd, un von de anner Sid
rückte in den sülwigen Tempo Bäcker Schult mit twei Buddeln Duwwelbir vör, un
de Konrekter, de von Firn sick de Sak ok mit ansach, säd för sick: »Wo? – dit
is jo binah, as wenn Dörchläuchten as en nigen Prometheus von de Gewalt un de
Kraft an den Kaukasus anked't warden sall, κράτεσφι, βίηφι, wat Einer hir schön
mit Punsch un Duwwelbir äwersetten künn.« – Äwer't würd nicks dorut, Apollo
schow sick dormang in de Perßon von den Herrn Dichter Kägebein, de sick dörch
Punsch un Duwwelbir nah vör stört'te, in de eine Hand sine bi Korben drückten,
Johre lang mäuhsam sammelten Gedichte, in de anner sine eben bi Kunsten
sammelten Gedanken. – Utwennig kunn hei sei nich, hei las also, Korlin
Soltmanns stunn achter em:

»Ich reiche hier in meines Fürsten Händen
    In Ehrfurcht und devotem Sinn
    Dies Werk aus Dankbarkeit Dir hin.
Sollt' nun Dein Aug' sich gnädig wenden
    Zu diesen Poesien hin,
Und sich nur ein'ge Zeilen fänden,
    Durchläuchtigster! nach Deinem Sinn,
    Welch' Glück, daß ich so glücklich bin!
Der Herr, der setze Dich zum Segen,
    Er geb' Dir Heil und Wohlergeh,
Geleite Dich auf allen Wegen,
    Dein Glück muß immer grünend stehn:
    Und Mecklenburg wird sich erfreun
    Und Dir des Dankes Palmen streun.«

Dormit äwergaww hei Dörchläuchten sine gesammelten Gedichte. – Dörchläuchten
was ganz still, de Sak hadd em äwernamen, hei was gerührt, em was so wat noch
nich vörkamen, hei kek sick nah Randten üm, wat de woll dortau säd. – Rand was
weg. – Ok de Nigen-Brambörger wiren ganz still, ehr hadd dat ok äwernamen, ehr
was so wat ok noch nich vörkamen, äwer gerührt wiren sei nich, sei wiren
falsch, dat en Nigen-Strelitzer in ehr eigen Kämmeriholt ehr den Rang aslopen
süll, un't wohrte nich lang, dunn gung irst en Flustern los: »Dat sälen wi uns
beiden laten? – Dat sälen wi uns von en Nigen-Strelitzer beiden laten?« – Un ut
dat Flustern würd en Raupen: »Wo is de Konrekter? – Wo is de Herr Konrekter? –
Hir hett hei vör en beten noch stahn. – Ja, Vadder, ick heww't ok seihn. – Ih,
dor is hei 'runne, den See entlang gahn.« – De Konrekter was ok weg, twei
Hauptpersonen in dit Spill fehlten, 't kunn also ok nich recht von Bedüden
wider wat warden. –

Dörchläuchten gung nu dörch dat grote Minschengewäuhl gnedig wider un grüßte
rechtsch un grüßte linksch, un de Unnerdahnen repen em tau: »Na, gun Dag ok,
Dörchläuchting! – Dat is schön, dat Sei ok en beten hir sünd! – Ja, ick säd
glik, Dörchläuchting würden woll hüt Nahmiddag en beten kamen.« – »»Seid Ihr
denn auch recht vergnügt, Leute?«« frog Dörchläuchten recht fründlich. – »Dank
för gaude Nahfrag'! – Ih, ja! – Dat geiht woll. – Hellschen! – Ümmer up twei
Bein!« so gung dat dörchenanner, un so'n Putzenmaker rep dormang: »Hüt Abend
geiht't up einen Bein!« – »»Je, Du süllst leiwer seggen: up alle vir Beinen,««
– rep 'ne smucke Dirn dormang, »»weitst noch von verleden Johr?«« – Un
Dörchläuchten lachte gnedigst mit, as Alle lachten, un de Muskanten blosen, un
de drei Lakayen folgten, un achter de gungen Kunst un Bäcker Schult, as wir dit
en Opfertog, un sei drögen dat Trank-Opfer, un dunn kamm de Dichter un sach
nicks, sach gor nicks, sülwst sine besten Bekannten nich, un Korlin Soltmanns
bammelte an sinen Arm, un hei dachte nich an sei – en richtigen Dichter denkt
nich an Brud un an Fru, blot an sinen Triumph – hei gung ok nich, hei swewte;
un hei was doch irst blot in de Vörhall von all de Seligkeit, de hei sick
utmalt hadd, un de hüt noch in vullen Gäten äwer sin glücklich Höwt süll
utgaten warden. –

As Dörchläuchten un de Dichter, ein jeder up sine Ort, so dörch dat Volk
dörchtriumphirten, satt de Herr Kammerdeiner Rand ganz de- un wehmäudig in
Kunsten sine Baud bi Hofrath Altmannen un red'te mit en groten Umswang von
slichten Tiden un gauden Tiden un von slichten Weder un gauden Weder un von
allen Mäglichen, blot nich von de grote Verlegenheit, in de sei bi Hof seten,
un Hofrath Altmann was schawernackschen naug, em sick ümmer deiper in den
Drähnsnack 'rinne zappeln tau laten, denn wat hei wull, wüßt hei recht gaud. –
Tauletzt müßt sick Rand denn nu en Hart faten un müßt in den suren Appel biten;
hei fung nu also an: »Ja, un morgen krigen wi ok wedder en hogen Besäuk,
Fridrich Franz von Swerin kümmt; dat ward ok wedder en schönen Gröschen
kosten.« – »»Ja, de Tiden sünd slicht,«« säd de Hofrath, »»de Botter kost't ok
all wedder drei Gröschen.«« – »Un wi möten denn doch Anstalten tau allerlei
Festlichkeiten maken, un wat kost't dat nich?« – »»Ja,«« säd de Hofrath un
süfzte ganz christlich dortau, as hadd hei en deipes Mitled mit de allgemeine
Noth. – Dese Süfzer makte Randten nu frischen Maud, un hei set'te hentau: »un
wo sälen wi dat Geld hernemen?« – »»'T is slicht in de Welt,«« säd Altmann,
»»mihr as fiw Eier willen s' nu ok nich mihr för en Schilling gewen.«« – »Ih,
dorvon red' ick nich, mit Botter un Eier un anner Lewensmiddel kamen wi woll
dörch, dat is man üm den boren Gröschen tau dauhn.« – »»Sei hewwen Recht,
Rand,«« säd de Hofrath un kek den Kammerdeiner an, as müßt hei sick dägern äwer
sine groten Insichten verwunnern, »»Sei hewwen Recht, dat is dat grad': de bore
Gröschen.«« – »Na, so sihr slimm is dat ok noch nich, nah grot acht Dag' möten
jo doch uns' Inkünften ok wedder inspringen.« – »»Ne, slimm is dat nich; äwer't
hürt vel tau taum minschlichen Lewen. – Ick wull eigentlich ok in de negsten
virteihn Dag' Hochtid hollen, äwer – dat verdammte bore Geld!«« – »Ih wat,« säd
Rand un wull stramm up sinen Zweck los gahn, »Sei hewwen't jo, un wenn Sei
Hochtid hollen willen . . . .« – »»Je, Rand,«« föll hir de Hofrath in, denn so
licht wull hei sick denn doch noch nich krigen laten, »»de Botter drei
Gröschen, fiw Eier för'n Schilling un dortau Dörchläuchten sine Ungnad'!«« –
»Ih, dat ward so heit nich eten, as dat upfüllt is, wenn Sei . . . .« – »»Dat
Frigen sin laten, willen Sei seggen,«« föll de Hofrath wedder in,
»»denn . . . .«« – »Ne,« rep Rand dortüschen, »ick mein, wenn Sei uns bet
Jehanni en lütten Posten Geld vörscheiten, denn kem't mit de Ungnad' woll
wedder taurecht.« – »»Ne, Rand,«« rep de Hofrath, stunn up, knöpte sick den
Rock fast tau un langte nah sinen Haut, as wull hei weggahn, »»as ick Jug Geld
gaww, let't Ji mi in Ungnaden fallen, wenn ick Jug kein gew, kam 'ck mäglich
wedder tau Gnaden. – Wat gelt Dörchläuchten min Frigen an?«« – »Dat segg ick,
dat segg ick!« rep Rand un höll em wiß, »un hei süht dat jo ok in. – Nu setten
S' sick! setten S' sick! – Hei is so gnedig gegen Sei in sinen Sinn, stellen S'
em up de Prauw, ick hal em her!« dormit lep Rand ut de Baud. – »»Ja, wegen't
Geld!«« rep de Hofrath achter em her. – »Ne, ne!« rep Rand taurügg, »hei deiht
Allens, wat Sei willen.« –

Mitdewil wiren denn nu ok Kunsten sine Gäst un de Muskanten wedder in de Baud
taurügg kamen, un dat Danzen gung wedder los, un Dichter Kägebein un
Korlin-Dorimene swemmten in ehre Seligkeit äwer all de annern Danzpore baben
weg, taum wenigsten Kägebein mit sine Näs', denn de höll hei pil tau Höchten,
as satt sin ganze Dichterruhm fustdick dorup, un de Welt led Schaden, wenn sei
'n nich seg. – Nu müßt hei äwer mal wedder Pust hollen un kamm bi den Hofrath
tau stahn, hei jappte denn en por Mal deip nah Luft, un sülwst in desen
bedenklichen Taustand, de süs jeden Minschen för en Ogenblick lahm leggt, kunn
hei dat Dichten nich laten: »Damon,« red'te hei den Hofrath an. – »»Ih wat!««
lachte de, denn de Utsicht up den Verdeinst, den hei bi Dörchläuchten maken
wull, hadd em lustig kettelt, »»ick heit Altmann, nich Damann.«« – En
ordentlichen Dichter lett sick nich ut de Kuntenanz bringen: »Damon,« fung
Kägebein wedder an:

»Selig ist der Tag dahin geflossen,
Punsch und Kuchen haben wir genossen,
    Dorimen', die schönste Zier,
    Tanzt in meinen Armen hier.

Und Durchlauchten seine Gnaden,
Als er aus dem Schiff geladen,
    Nahm mein Buch in dem Empfang
    Unter frohem Zymbelklang.

Aber eins fehlt zu dem Glücke,
Rand und Du hältst mein Geschicke,
    Dorimene flehet mit,
    Machet mich zum: Hofpoet.«

»»Dat is jo prächtig!«« lachte Hofrath Altmann, »»dat will'n wi woll krigen! –
Hahaha! – Un Korlining, Sei? – Hofpoetin, wat?«« – un hei strakte
Korlin-Dorimenen äwer de Backen, dat sei wedder gelrod anlepen, un Kägebein
led't, denn hei was en würklichen Dichter, hei kümmerte sick den Deuwel üm de
gewöhnliche Iwersük, hei hadd blot den Hofpoeten in't Og'. – Äwer nun kamm Rand
mit Dörchläuchten in de Baud, un de Stadtmuskant blos ›Von Pharao‹So hat sich
das Wort ›Fanfare‹ im Munde des Volkes verändert (R.). , un Kunst kamm wedder
mit dat Deckelglas vull Punsch, un Dörchläuchten namm't un drunk gnedigst
dorvon un wend'te sick an de Gesellschaft, de an de Bänken un up de Bänken
entlang stunn, un säd mit düdliche Stimm: hei hoffte, sine leiwen Unnerdahnen
wiren recht vergnäugt; un Kunst namm dat Wurd un rep: »Korl! För jeden
Unnerdahnen en frisch Glas! – 'T ward nich betahlt.« – Un hei namm sülwst en
Glas tau Hand un rep: »Uns' Dörchläuchting von Meckelnborg-Strelitz, Adolph
Fridrich, de virte, Hoch!« – »»Hoch!«« rep Allens. – »Un dat hei för uns
Nigen-Brambörger noch lang' en gnedige Herr bliwen mag! Hoch!« – »»Hoch!«« –
»Un dat hei noch lang' as uns' gnedigste Fürst un Nahwer an unsern Mark lewen
mag! – Hoch!« – »»Hoch!«« – Un Dörchläuchten bedankte sick mit en por Würd' un
gung an de Reihen entlang un sprok hir mit den Einen un dor mit den Annern,
ganz natürlich, as wir hei würklich ok man en gewöhnlichen, gemeinen Minsch as
de Annern, un as hei bi Kägebeinen kamm, steg hei so vele Stufen von sinen
erhabenen Thron 'runner, det hei Kägebeinen up de Schuller kloppen kunn, un säd
tau em: hei hadd em hüt 'ne grote Freud' makt, un hei wull ok ümmer 's Abends
bi Taubeddgahnstid in sin Bauk lesen. Un äwer Kägebeinen kamm dat wedder mit en
Dichterswung, un hei wull eben sine Dorimene as sine Brud vorstellen un üm den
Hofpoeten bidden, un hei grawwelte all nah de Kammerjumfer ehre Hand, as em
Einer von achter mit de Würd': »plagt Sei der Deuwel?« in't Krüz stödd, un hei
't also mit en deipen Diner bewennen let. – Un achter desen deipen Diner kek
dat olle, lurige Gesicht von den Hofrath 'rute, un Dörchläuchten kek em sihr
gnedig an un säd: »»Guten Tag, mein lieber Hofrat, wie geht es ihm?«« – Un de
Hofrath let in deipste Verihrung den Kopp sacken un hung in ganz gehursamste
Hochachtung dat Mul un säd: »Slicht, Dörchläuchten, sihr slicht. – De Botter
kost't up Stun'ns wedder drei Gröschen, un mihr as fiw Eier gewen s' nich för
en Schilling; un't bor Geld is so knapp, un dortau noch de allerhöchste
Ungnad', in de ick verfollen bün . . . .« – »Hm, hm,« föll Dörchläuchten
gaudmäudig in, »»besuch' Er uns morgen, wir wollen ihm in Gnaden gewogen
bleiben, und zum Beweise dessen: bitt' Er sich eine Gnade aus.«« – Je, de
Gnaden, üm de dat den Hofrath tau dauhn was, de kunn hei hir nich öffentlich
föddern, de wiren em ok ümmer so as so gewiß, wenn hei de Tinsen infödderte,
äwer bidden müßte hei wat, Dörchläuchten kek em tau gnedig an, bidden müßte hei
wat, Kägebein kek em tau erbärmlich an, hei set'te also sinen Vurthel taurügg
un let sine Lust an en Spaß frigen Lop: »Dörchläuchten hewwen mi mit ehre
Gnaden all so hupenwis' äwerschüdd't, dat ick för mi sülwen gor nicks tau
wünschen heww« – hir wull Dörchläuchten mit en gnedigen Diner weggahn, äwer
Kägebein folgte so erbärmlich de Hän'n, dat de Hofrath 'rute platzte: »wenn
äwer Dörchläuchten Ehre hoge Gnad' up en annern, sihr verdeinten Unnerdahnen
utstrahlen willen, denn maken Dörchläuchten hir desen Dichter taum Hofpoeten.«
– Dörchläuchten kek sick en beten hastig den Dichter an – worüm nich? – hei
hadd Allens, wat taum Hof hürt, äwer'n Hofpoeten hadd hei noch nich, hei hadd
ok noch gor nich doran dacht, dat hei so en uterwählten Vagel üm sick 'rümmer
singen laten wull – äwer worüm denn nich? – Hei fot also mit de linke Hand an
sinen Degen, mit de rechte an sinen lütten dreitimpigen Haut, taum Teiken, dat
wichtige Regirungsangelegenheiten em dörch den Kopp späukten, un frog: »»Wie
heißt Er?«« – »Kägebein, Advokat Kägebein,« stamerte de Dichter, as stünn hei
vör de Himmelsdör, un Petrus hadd em sinen Paß för den Himmel asföddert. –
Dörchläuchten set'te den einen Bein en beten nah vör, kek de anwesende
Gesellschaft irnsthaft an un säd äwer Kägebeinen sinen krummen Puckel 'räwer:
»»Ich ernenne hiemit den Advokaten Kägebein zu meinem Hofpoeten.«« – Dormit
wull hei wider gahn, äwer so gung't nich los – sülwst en Fürst hett nich blot
Rechte uttauäuwen, hei hett ok Pflichten tau erfüllen – un Dörchläuchten müßte
nu ›das Stammeln des Dankes‹ von den nigen Hofpoeten uthollen. – Kägebein was
vör Dörchläuchten up ein Knei dal follen. – Korlin-Dorimene was ut
Brudstands-Rücksichten ok achter em in en Dutt tausam schaten – un hei stamerte
nu los: »Das höchste Glück hab ich errungen . . . .« un nu brummte em dat dörch
den Kopp: geschwungen, gelungen, gesungen, gedrungen, gebrungen, äwer hei
bröchte dat nich wider, hei satt fast; sünst was sin Pegasus ümmer sadelt un
packt, un grad' in desen Ogenblick, in den schönsten Ogenblick in sinen ganzen
Lewen, was dat entfamtige Dirt stetsch worden. – Un dat is markwürdig: ick heww
ümmer seihn, dat all de Dichters, wenn sei dat höchste Glück errungen hewwen un
Hofpoeten worden sünd, jämmerlich an tau stamern fangen – 't is trurig; äwer't
is wohr. – Hei hadd woll noch 'ne Tid wider stamert, dunn läd sick äwer Rand
in't Middel; dese brave Kammerdeiner bögte sick an Dörchläuchten sin Uhr un
säd: »»Dörchläuchten, bi Schultschen . . . .«« – »Was soll Schultsch? – Esel! –
In diesem Augenblick?« – »»Bi Schultschen danzt Halsband – uns' Halsband! mit
sine Brud!«« – »Was? was?« rep Dörchläuchten un dreihte sick hastig nah
Schultsch ehre Baud 'rüm, grad' in den Ogenblick, as Halsband in sine bunte
Löpermondirung mit sin Stining nah vör in den Kreis herüm schesen ded. –
Dörchläuchten hadd sinen nigen Apoll ganz vergeten und hadd sinen Markur in't
Og' fat't un wo! – De helle Zorn wir gewiß taum Utbruch kamen, hadd Rand nich
heimlich seggt: »Sachten, Dörchläuchting, sachten! Nich üm den Bengel
sinentwillen, ne, üm unserntwillen sülwst un denn wegen dat Volk.« –
Dörchläuchten höll an sick un gung mit langsame, fürstliche Schritten up
Schultschen ehre Baud los. – »Krischan,« rep Schultsch, de dit för en
fründschaftlichen Besäuk estimiren ded un sick derowegen up utgesöchte
Höflichkeiten inlaten wull, »treck den Proppen von de Buddel un schenk in!« un
as Krischan, de sick nich licht 'ne Sak äwer'n Kopp wassen let, ok nich
fürstliche Gnaden un Ihren, sick nich rögte, indem dat hei ut Dörchläuchten sin
Wesen so'n sonderboren Irnst un so'n scharpen Blick up den Löper herute lüchten
sach, sprung sei vörtau un höll Dörchläuchten en groten tinnernen Kraus mit
schümig Duwwelbir entgegen: »Gott sei Dank, Dörchläuchten kamen doch ok tau
uns. – Ja, wenn wi ok nich . . . .«; äwer Rand schow sei taurügg, Dörchläuchten
gung, ahn sei antauseihn, an ehr vöräwer un driwens up sinen Löper los: »Haben
wir Dich nicht nach Berlin geschickt?« –

Wilhelm Halsband hadd den hogen Herrn sine Anstalten grad' so richtig taxirt,
as Bäcker Schult, un las in sine Ogen, dat em de Besäuk gellen würd. Stining
hadd Dörchläuchten anseihn, hadd ehren Wilhelm in de Ogen keken, un 'ne
fürchterliche Angst was äwer ehr kamen; sei wull weg, äwer de Löper höll ehre
Hand fast un flusterte ehr tau: »»Stah fast! – Holl ut! Kamen möt't doch
einmal!«« – »Haben wir Dich nicht nach Berlin geschickt?« frog de hoge Herr
noch mal mit grötern Nahdruck, as Halsband, de mit Stining tau dauhn hadd, nich
glik antwurt'te. – »»Gnedigste Herr,«« säd de Löper un makte 'ne deipe
Reverenz, »»ick bün ok dor west, heww Allens besorgt un heww de Antwurt up
minen Breiw hir.«« – Dormit wull hei Dörchläuchten dese Antwurt äwerreiken. –
Dörchläuchten stunn en Ogenblick ganz verdutzt: wat? sin Löper was in drei un
en halben Dag virtig Mil lopen un hadd doch gewiß noch en Dag up de Antwurt
'rümmer luren müßt; binah hadd dat so'n Indruck up em makt, dat hei 'n vör all
dat Volk lawt hadd; äwer sin oll brav Kammerdeiner bewohrte em vör so'ne
Äwerilung, indem dat hei so halwlud för sick hen säd: »Ih, dat is doch
sonderboren: hett en Breiw un giwwt em nich af.« – »»Ja,«« säd Dörchläuchten
lud, »»warum bist Du nicht in unser Palais gekommen und hast die Antwort
abgegeben?«« – »Dörchläuchten hewwen mi irst tau morgen Abend de Tid set't,«
säd Halsband ganz bescheiden un makte wedder en Diner, höll äwer ümmer sin
Stining fast, de vör Schimplichkeit hadd binah in de Ird sacken müggt. »Un denn
sach ick Dörchläuchten Ehre Gondel up den See, as ick äwer dat hoge Äuwer lep
un dacht, ick künn den Breiw hir äwergewen.« – Dit was sowid ganz vernünftig;
äwer't paßte nich in Randten sinen Kram, un de Kammerdeiner säd denn ok so
recht höhnschen vör sick hen: »»un denn danzt hei hir.«« – »Ja,« säd
Dörchläuchten in Zornigkeit, »und denn tanzt Du hier? springst hier 'rum? mit
der Person? mit der Person da? – Was ist das für 'ne Person?« –
»»Dörchläuchten,«« säd Halsband un stunn steidel vör den hogen Herrn tau
Höchten un kek em stramm in de Ogen, »»dat is keine Perßon, dat is 'ne ihrliche
Börgerdochter, un dat is mine Brud.«« – Rand verkihrte bi dese Würd'
schrecklich de Ogen un wull all en beten frisch Oel up Dörchläuchten sine Lamp
geiten, äwer't ded nich nödig, Dörchläuchten bluckte ahn dit hell tau Höcht:
»Brud? – Un dat seggst Du mi? Dat seggst Du mi?« – »»Ja,«« säd Halsband un slog
den Arm üm Stining, dat hei sei hollen ded, denn ehr treden de Ahnmachten an,
»»un Dörchläuchten, ick möt üm minen Afschid bidden, ick bliw nich länger
Löper.«« – »Ick will Di bi Brudten, ick will Di bi Afschid nemen!« rep
Dörchläuchten, »reißt die Person von dem Kerl los!« rep hei sine Lakayen tau,
un't wir ok woll gescheihn; äwer wenn de Noth am grötsten, is de Hülp am
negsten: Dürten Holzen hadd sick wil desen Spermang ümmer neger an ehr
Stining-Swester 'ranne drängt un stunn nu mit enmal tüschen ehr un de Lakayen
un rep: »»Rögt sei blot an! – Gnad' Gott den, de min Swester anrögt!«« un
dormit namm sei ehre Swester in den Arm un wend'te sick tau Dörchläuchten üm:
»»un wenn de Kaiser hir vör mi stünn, so süll hei min Swester nich in Schimp
bringen! – Wat hett dat Kind dahn? – Dat sei den Löper sine Brud is? –
Dörchläuchten, is Ehr Mutter nich ok mal Brud west?«« – »Was?« rep
Dörchläuchten un was en por Schritt taurügg treden, »das mir? – Braucht Gewalt!
« – »»Gewalt? Gewalt gegen en por unschüllige Frugenslüd'? – Un wenn Sei ok
noch so'n groten Grimm gegen uns hewwen, is Ehr Mutter nich ok 'ne Fru west?««
– »Wer ist das? – Wer ist diese Person?« frog Dörchläuchten un bewerte vör Wuth
an Hän'n un Fäuten. – »»Oh, 't is Dürten Holzen,«« säd Rand. – »Ah, das ist ja
wohl die,« säd Dörchläuchten, »die den Konrekter heiraten will.« –

Ach, du leiwer Gott, dat arme Dürten! – Nu was't äwer ehr kamen, un alle Ogen
keken ehr in dat Hart, wat sei so heimlich vör alle Ogen verslaten glöwte. Wo
blew ehr Maud, vör Kaiser un König tau stahn? Sei hadd nich mal den Maud, ehre
Nahwerschaft in't Og' tau seihn. – Dor stunn sei von gläugnigen Schimp
äwergaten un hadd nich mal de Macht, ehr Swester tau hollen. – Krischan Schult
sprung tau un schow sick mit sinen breiden Puckel tüschen Dörchläuchten un
stüt'te sei un wull sei wegbringen, dunn rep 'ne fette Frugensstimm von achter
ut den Minschen-Hümpel: »Lat't mi dörch! Ick möt hen!« un en tinnern Birkraus
wackelte hen un her äwer den Kopp von de Gesellschaft, un Krischan rep nah
hinnen: »»Lat s' nich dörch, Nahwer! Sei kann de Mund nich törnen.«« – Un
Dörchläuchten dreihte sick üm un gaww Befehl, sei süllen den Löper in de Gondel
bringen un gung mit sine Hofdeinsten dörch de Minschen, stur un still, blot
Rand rep en por Mal: »Auh! – Auh!« – denn Schultsch hadd em mit den Birkraus en
por Püff in de korten Ribben gewen, dat em dat Duwwelbir äwer Strümp un Schauh
lep, un hadd en Gesicht dortau makt, worut hei düdlich lesen kunn, dat von nu
an dat Duwwelbir ümmer ihre desen Weg nemen würd, as dörch sinen Hals. –

Un Dörchläuchten führte mit de Gondel äwer den See, un de Sak hadd 'ne grote
Ähnlichkeit mit de Geschicht von Wilhelm Tellen, denn Wilhelm Halsband näumte
sick ok Wilhelm un lagg ebenso as de anner Wilhelm hinnen in't Fohrtüg, sprung
äwer nich 'rute, as hei an den Kropp kamm, un schow ok nich de Gondel in de
willen Bülgen 'rinne, denn Storm un Bülgen wiren nich dor, un Dörchläuchten was
kein Landvagt oder Landdrost, ne! hei was regirende Herr.

Un an den See entlang gungen twei arme Mätens, de sick schämten, de Ogen
uptauslahn un de annern Lüd' up den gewöhnlichen Weg vör de Ogen tau kamen. Sei
sleken heimlich dörch de Ellernbüsch an den Rand von den See, un Stining weinte
still vör sick hen, un Dürten sach blaß ut un hadd de Lippen äwer enanner
knepen un de Lippen bewerten af un an, as wir't ut Weihdag', oder as wir't ut
Haß, un ehre Ogen schoten äwer den glatten Seespeigel nah Dörchläuchten sine
Gondel, as wullen sei Löcker in dat Boot bohren, dat Allens in den Grund
sackte, wat dit Elend äwer sei bröcht hadd, un mit em Stining ehr Unglück un
ehr eigene Schimp. –

Kapittel 12.

Wat de Herr Konrekter tau Nigen-Strelitz tau dauhn hadd. – Worüm Jochen
Schlutow un Schauster Grabow'n sin Gesell irdne Pipen blansiren leten. – Tau
späd! – Wer woll en dummen Jung' is. – Wat de Herr Konrekter sick mit sine Mag'
vertellte. – Wenn sei mi nu nich will? – Sei will, un de Herr Konrekter spelt
de Vigelin dortau. – Dörchläuchten liggt up Stining ehr Bedd un Bäcker
Schultsch ehr Mund ward törnt; sei will't äwer von den Nachtwächter utraupen
laten.

Den annern Morgen tidig gung Dürten Holzen mit den Herrn Konrekter sinen
Mantäng äwer de Strat nah dat Posthus un wull de Post för em bestellen, denn
dit was de Dag, an den hei sick wegen de Stockgeschicht tau Nigen-Strelitz
vernemen laten süll; un as sei an dat Posthus 'ranne kamm, frog de Postilljon
Jochen Schlutow: »Dürten, will hei mit mi as Buck führen, oder will hei sick
ordentlich bi minen Brauder inschriwen laten?« – Den Postilljon sin Brauder was
de Herr Postmeister. – »»Jochen,«« säd Dürten, »»wo kann Hei glöwen, dat min
Herr as Buck führen ward?«« – »Na, wenn hei denn abslut den Dicknäsigen spelen
will, mi nich tauwedder! äwer wollfeiler wir't em doch, un worüm führt hei denn
nich mit den Hofrath Altmannen un Kunsten? de hewwen sick ja vermorrntau all
Extra bestellt; Krischan Ramlow führt.« – »»Wenn min Herr Extra führen will, ««
säd Dürten kort, »»denn kann hei för sick sülwen Extra nemen, denn brukt hei
nich up den Hofrath un Kunsten tau luren.«« – Dormit gung sei 'rinner un
betahlte de Post. –

Punkt Klock söß satt de Herr Konrekter in den apenen Kasten up de höltern
Britsch, de dunnmals tau 'ne richtige Postutrüstung hürten, un frog den
Postmeister Schlutow, wenn ihre hei denn tau Nigen-Strelitz wir, hei müßt tau
Klock twölwen dor sin, denn hadd hei Termin. – »Känen Sei ok,« säd de
Postmeister, »känen Sei bi dese Weg' ganz gaud; Klock elben sünd Sei dor. –
Jochen, tau Klock elben möst Du dor sin. – »»Will tauseihn,«« säd Jochen un
führte los. – De Herr Konrekter satt mit sine Gedanken allein up de Post, un
wenn de Gesellschaft ok grad' nich sihr angenehm was, so was hei doch
taufreden, dat sei em nich up de Tehnen 'rümmer peddte un in de Ribben stödd;
äwer de Freud' süll nich lang wohren, denn as sei buten den Dur kemen, stunn
hir en Mäten mit 'ne Schachtel unner'n Arm, en beten wider 'ne oll Fru mit en
Korw, denn en jung' Minsch mit en Fellisen un en ollen Mann mit en lütten
Kasten, un bi jeden höll Jochen Schlutow an: »Prr öh! Na, stig man in.« – Un as
sei an den Dannenkraug 'ranne kemen, was de Post proppnig vull Bück, un de Bück
stegen nu af un deden ehre Schülligkeit gegen Jochen un traktirten em, un so
gung dat Traktiren bi jeden Kraug los, un Kräug' wiren dor vel up dese Strat. –

De Konrekter satt in deipen Gedanken. – Sine Nachborin grad'äwer? – je, dat was
nu nicks mihr, dor was de Anker, den hei noch mal in den Ehstandsgrun'n hadd
smiten wullt, utreten – un de Prozeß? – hüt müßt hei dormit vör't Brett. Dürten
hadd süs ümmer so wog' red't von Gornichverlirenkänen un hadd em so säker makt,
un hüt morgen hadd sei gor nicks tau Kop hatt, sei was so still un bedrückt
west. Dat müßt doch en Grund hewwen, wat hadd denn Dürten? – Süll sei nu ok
woll meinen, dat de Sak scheiw gahn künn? – Un wat denn? – Woher dat Geld
nemen? – Wer hadd Geld? – Hofrath Altmann hadd Geld, un Kunst was ok gaud in de
Wehr, äwer de . . . .! – ›Tereng! tereng! tereng!‹ blos dat achter em, as hei
sick mit dit trübselige Gedankenspill de Tid vör den roden Kraug verdrew, de
Jochen Schlutow binnen vel plesirlicher mit sin Bück henbröchte. – Hei kek sick
üm, Hofrath Altmann un Kunst führten mit Extrapost an em vörbi, Kunst gluderte
un lachte em so von unnen up venynschen an, un de Hofrath rep: »Konrekter,
setten S' sick nich in den roden Kraug fast, Klock twölw is de letzte Termin.«
– Dor jogen s' hen.

De Konrekter argerte sick hiräwer grad' so vel, as nödig ded, üm em ut de
Gedanken tau bringen, hei grep nah sine Klock: leiwer Gott! de Klock was halw
elben, un sei seten irst vör den roden Kraug! – »»Postilljon! – Jochen
Schlutow!«« – Ein Buck kek ut dat Finster: »wat is 'e los?« – »»Mein Gott, de
Klock is halw elben, un wi sitten hir vör den roden Kraug!«« – »Ne, wi sitten
binnen!« lachte de Buck un makte dat Finster tau. – »»Jochen Schlutow! –
Postilljon!«« – Ein anner Buck lachte äwer de halw Husdör 'räwer: »Herr
Konrekter, stigen S' 'run, dit ward en Spaß: Schauster Grabow'n sin Gesell un
Jochen Schlutow hewwen en Pott Bramwin wedd't, wer am längsten 'ne irdne Pip up
de Näs' in 'ne Blansirung hollen kann.« – »»Ih, dor möt jo en Dunner 'rinne
slagen!«« rep de Konrekter un sprung von den Wagen un lep in de Stuw. Hir
blansirten nu Jochen Schlutow un de Schaustergesell mit de Pipen up de Näs' hen
un her, un't was nich recht düdlich tau seihn, wat dat Henunherwiwaken von Bir
un Bramwin oder von de Pipen kamm. – »»Wat is dat för 'ne Dummheit?«« rep de
Konrekter. –Klack! föll Jochen sine Pip up de Ird.– »»Willen wi denn nich nah
Strelitz?«« frog de Konrekter. – »Oh, wi will'n woll henkamen,« säd Jochen mit
Recht falsch. – »Ja, äwer tau späd, ick möt Klock twölwen dor sin.«« – »Gelt mi
nicks an,« säd Jochen, »Sei sünd minen Brauder sin, un des' Annern sünd min, un
de hewwen noch Tid.« – »»Ick ward mi besweren,«« rep de Konrekter in hellen
Arger. – »Dat hewwen all Vele dahn, is äwer ok noch nicks nah kamen,« säd
Jochen un schregelte ut de Dör 'rut. – »Äwer un man 'rup up den Wagen mit Jug!«
set'te hei hentau, un as sei All wedder seten, gung't sachten los; äwer föftig
Raud bettau lenkte Jochen rechtsch af: »Prr! – Öh!« – un dor höll hei wedder. –
»»Worüm führt Hei nich wider?«« rep de Konrekter. – »Kann ick nich, darw ick
nich,« säd Jochen, »seihn S' em dor nich, hüren S' em nich? – Dat is hei. – Dat
is de Vörrüter von den Sweriner Herzog, de kümmt hüt von Barlin heraf un führt
nah Bramborg, nu denn möt de Post ut den Weg' un möt tau Ihren von den Herzog
still liggen.« – De Vörrüter kamm, de Herzog kamm, de Wagens mit de
Hofbedeinten kemen, ümmer in tämliche Tüschenrüm, un irst, as de Letzte vörbi
was, set'te sick de ordnäre Post wedder in Bewegung. – De Konrekter sach nah de
Klock un ümmer wedder nah de Klock, ja, de Wiser wis'te em jedesmal düdlich sin
Unglück, hülp em äwer nich wider. – En virtel up Ein höllen sei denn un ok
richtig vör den Posthus' tau Nigen-Strelitz. –

De Konrekter smet sick den Mantäng äwer de Schuller, sprung von den Wagen un
rönnte, as ob em de Kopp brennte, de Strat hendal nah dat Gerichtsgebüd'
hentau. – Äwer unnerwegs all kemen em de Hofrath un Kunst entgegen, un de
Hofrath rep em all von firn tau: »Termin verseten! –Verurthelt! – Mit de Kosten
verurthelt!« – »»Un de Stock is min,«« säd Kunst, as hei neger kamm, un sach
sinen Swager von unnen up mit so'n sonderbares Lachen an. – De Konrekter blew
as andunnert för en Ogenblick stahn, de Sak, de em lange Tid Qual makt hadd,
was taum Sluß kamen un tau sinen Schaden; äwer nu wüßt hei, woran hei was, un
'ne säkere Rauh kamm äwer em, hei was ahn Schuld in de Verlegenheit kamen. –
»De Stock is nich Din,« säd hei kolt un irnsthaft tau sinen Swager, »dat Geld
is Din, un dorför ward sick Utkunft finnen. – Adjüs ok,« dormit will hei furt.
– »»Konrekter, täuwen S' doch«« rep de Hofrath. – »Swager, hür doch!« rep Kunst
un lep em in den Weg. – »»Ja, Konrekter, hüren S' doch!«« rep de Hofrath un
kamm em von de anner Sid in de Quer, »»de ganze Geschicht is jo man Spaß
west.«« – »Wat?« frog de Konrekter un kek Kunsten ganz isig kolt an. – »»Ja, 't
is jo man Spaß west,«« säd Kunst iwrig, »»süh, den annern Morgen, den irsten
Wihnachtsdag, kamm de Hofrath nah mi un wull mi dormit brüden, dat ick den
Stock nich kregen hadd, un dat verdrot mi, un ick wedd'te mit em teihn Daler un
teihn Buddel Win, dat ick Di den Stock afjagen wull, un so wull ick Di denn mit
de Reknung en beten in de Schücheri bringen; äwer ick hadd em jo nich namen,
ick hadd em Di jo wedder gewen.«« – »Un so hest Du mi en halwes Johr in Unrauh
un Arger verset't, hest mi en Prozeß up den Hals laden, dormit dat Du mit Dinen
Cumpan äwer mi in de Fust lachen kannst?« frog de Konrekter, un sine Stimm, de
bewerte, as wenn hei mit Mäuh noch an sick höll. – »Dat is jo . . . .« – »»Um
Gotteswillen nich!«« rep de Hofrath dormang. »»De Sak is jo ut de Welt; Kunst
hedd de Wedd verluren, un nu möt hei . . . .«« – »Ja, Swager,« föll Kunst
hastig in, »wi sünd jo derentwegen mit Extra vörup führt, dat ick de Klag'
taurügg nemen wull, un hir is sei,« un hei höll em en Stück Acten hen. – »Un
Kunst möt de Kosten betahlen un sin Wedd, un nu kamen S', Konrekter, de Win
sall uns gaud smecken, wi will'n uns en lustigen Dag maken,«« säd de Hofrath un
wull den Konrekter unner den Arm faten un mitnemen. Äwer in den Konrekter
gährten sonderbore Gedanken up, hei hakte sinen Arm ut den Hofrath sinen un
tred en por Schritt taurügg un säd: »Also so hewwt Ji mit mi spelt? Äwer mi
hewwt Ji Jug lustig makt, as wenn ick en dummen Jung' wir? – Un nu staht Ji as
de dummen Jung's hir vör mi un willt dat mit en Glas Win wedder gaud maken, wat
Ji Unrecht an mi dahn hewwt? – Mit so'ne Ort drink ick keinen Win.« – Dor gung
hei hen, un as de Kläuksten stun'n de beiden grad' nich dor, un ehr was't
antauseihn, dat ut den lustigen Dag woll nich vel warden würd. –

De Konrekter gung driwens ut de Stadt 'rute den Weg taurügg, den hei kamen was,
un de sonderboren Gedanken gährten in em furt; Arger un Schimp streden sick in
em mit dat Gefäuhl, dat hei von 'ne drückende Verlegenheit loskamen was. –
»Schändlich!« säd hei, »schändlich, mi so taum Spektakel tau maken! – Wat gelt
so'ne Kirls dat an, en ihrlichen Minschen in Ungelegenheiten tau bringen, wenn
sei man ehren Spaß hewwen! – De ein is rik, de anner verdeint vel, wat kümmern
sei dick dorüm, wat en anner Minsch sinen kümmerlichen, suren Verdeinst in
Freden geneiten will? – Un wat hadd dorut warden künnt, wat hadd dorut warden
künnt? – Mein Gott, ick bün jo de Tid äwer rein ganz ut mine Rauh un Besinnung
herutkamen – dörch so'ne Lumperi. – Ne, ne! För ehr mag't ein sin, för mi is't
kein Lumperi. – Wo süll ick 't hernemen, up den Sturz hernemen? – Dor sall woll
Einer lang up sporen! – Un wat hadd dorut warden künnt, wenn ick mi in mine
Unbedächtlichkeit hadd dortau driwen laten, dat ick mi Kägebeinen sin geles
Schätzchen anhandelt hadd? – Schämen süll ick mi, dat ick mi för Geld verköpen,
dat ick mi in minen ollen Dagen von 'ne rike Fru utfaudern laten wull! – Leiwer
Gott, ick bün jo en Hundsvott an mi sülwen worden. – Noch is Liw un Seel gesund
bi mi, un is dat de Dank, den ick minen Herrgott dorför schüllig bün, dat ick
mi dörch so'ne Hansbunkenstreich heil un deil ut de Richt bringen lat un den
Grund verlir, up den ick min Lewen set't heww, up Arbeit un Gottvertrugen? –
Nich wohr, Konrekter Aepinus, 't wir doch 'ne schöne Sak, so'ne rike Fru? –
Wat? – Un Du letst Di denn pangsioniren un kekst den Dag äwer mit 'ne swarte
Kapp un 'ne lang' Pip ut den Finster un segst Din Schäulers in de Schaul gahn
un haddst – Gott sei Dank! – nicks mihr mit ehr tau dauhn, un Du red'st denn
mal mit so'n armen Schelm, un Du würdst denn so bi Weg'lang gewohr, dat sei bi
den nigen Konrekter Allens gründlich vergeten hadden, wat Du ehr intrechtert
haddst? – Oh, ick müggt dull warden, wenn ick doran denk, dat ick mi mit so'ne
Gedanken mal dragen heww.« – So schüll un resonnirte dat in sinen Kopp un
Harten hen un her, as hei mit forschen Schritten in de Middagshitt dörch den
Strelitzer Sand pläugte, un't wohrte nich lang, dunn fung de Mag' ok mit an tau
resonniren, un de fung an so dull tau bleken, dat de annern beiden ganz still
dat Mul hollen müßten. – »»Dat weit der Deuwel!«« sung dit Hauptregister von
den Minschen em in de Uhren, »»wat Du tau so'ne Klockentid bi so'ne Hitt in
Sand un Dannen 'rümmer tau kneden hest, süs sittst Du üm dese Tid ruhig in
Dinen Lehnstaul, un wi beiden hewwen Freud' an enanner, un Keiner seggt en
Wurd, un wi hewwen frame un dankbore Gedanken an Gott un an Dürten; un nu
fängst Du an mit de annern beiden, mit Kopp un Harten, Di aftaugewen, un willst
mi doräwer vergeten? – Ne, irst kam ick, un nah mi kümmt denn noch lang' nicks.
– Ne, Herr will ick denn doch noch bliwen, un wenn Du nich glik deihst, wat ick
befehl, denn jag' ick Di de Gall äwer de Lewer, dat Du noch mihr Dummheiten
anstiften möst un ut de Verdreitlichkeiten gor nich 'rut kümmst.«« – Un dortau
quarrte un gnägelte dat oll Ingeweid' so verständlich, un de Herr Konrekter säd
so argerlich tau sick: »un dor möt ick nu in mine Dämlichkeit ut dat schöne
Nigen-Strelitz 'rute lopen, wo dagdäglich so vele Dusende von Minschen ehren
Middagsdisch deckt hewwen un möt hir up de Landstrat Hunger un Döst liden, un
dat blot üm de beiden Hundsvötter ehren Willen, de nu jowoll schön bi ehren Win
sitten un ehren Spijök äwer mi bedriwen. – Hal der Deuwel de ganze Geschicht! –
Äwer,« set'te hei glik hentau, »Gott sei Dank! – Dor liggt de rode Kraug.«

Un as hei sick nu dor unner Bihülp von de rode Kräugerfru mit sine Mag' wedder
verstännigt un up en gauden Faut set't, un de rode Kräuger dat letzte Gnurren
von den gnedigen Herrn mit en por Gläs' Rodwin taum Swigen bröcht hadd, un de
Herr Konrekter nu mit vel langsameren, äwer ok behaglicheren Schritt as vörhen,
in den schönen Maidag 'rinne gung, dunn was em doch ganz Deil anners tau Maud,
un hei kek mit Wohlgefallen äwer de gräunen Feller un snüffelte nah Wollgeruch
in den Holt herum un säd tau sick: »'T is doch schön in de Welt, un de Minsch
süll Gott för Allens danken, 't is eigentlich 'ne wohre Sün'n, äwerall
verdreitlich tau sin. – Ih ja! worüm süll sick Einer nich mal argern dörwen,
wenn de Jung's in de Schaul dumme Streich maken, oder so'n por Hundsvötter
hewwen oll Lüd' taum Besten, oder Dürten schickt einen en por Hosen in de
Kirch, äwer dat möt man nich anhollen un Einen ut de Richt un up falschen Weg
bringen. – Woräwer heww ick woll tau klagen? Ick bün gesund, heww mine vulle
Arbeit un kann s' ok gaud lasten, gegen Langewil is gaud sorgt, satt bün ick ok
noch ümmer worden, un up Wolllewen steiht min Sinn nich – na, wenn't Einer
beter hewwen kann, Sün'n is't ok nich – äwer de Tung' is man en kort En'n, wo't
gaud smeckt, seggt Sadler Fabe, un de Mann hett Recht, nahsten is't ganz egal.
– Äwer dat Öller! Dat möt kamen un ward kamen; un denn so ganz allein! – Ih, so
lang Dürten noch bi mi is, so lang' geiht dat, wenn sei nu äwer . . . . Oh ne!
Frigen deiht sei nich, dat hett sei tau oft sülwst seggt, un wer süll denn nu
ok woll Dürten Holzen grot frigen? – Äwer sei kann mi ut den Deinst gahn;
ihrgistern was sei jo all weg. – Je, wenn ick nu so mit ehr en Kuntrakt maken
würd, dat sei sick up mine un up ehre Lewenstid bi mi fast maken ded? – En por
Daler Lohn mihr künn 'ck ehr ümmer gewen; äwer dat würd ok wedder mal 'ne
snurrige Ort von Kuntrakt warden, wat dor woll de Lüd' tau säden? – Ih, wat
gellen mi de Lüd' an? – Wenn ick allein stah und sick Keiner üm mi schert, bruk
ick mi ok üm Keinen tau scheren. – Äwer – hm! hm!« säd hei un föll in en
forschern Schritt, as wenn hei sine Gedanken ut den Weg' gahn wull, »Konrekter
Aepinus, Kanter Aepinus, Du büst wedder ut de Richt, Du büst wedder up en
unrechten Weg. – Wat? Du höllst dat för Unrecht, dat Dörchläuchten sinen Löper
nich ut den Deinst gahn laten will, un Du willst 'ne witte, christliche,
Nigen-Brambörgsche Börgerdochter traktiren, as wir sei 'ne swarte, heidnische
Slawin? – Sei sall sick an Di verköpen tidlewens, sei sall Di deinen mit Leiw
un Fründlichkeit, sei sall Di plegen in ollen Dagen, sall Dine Nücken dragen,
un dorför willst Du ehr Geld beiden? – 'Ne witte, christliche Börgerdochter ut
Nigen-Bramborg? – Un wo christlich is sei! – Sei hett en frames Gemäud un en
dugendsamen Sinn. – Un wo witt is sei! – So witt un so rod! – Wo rod würd sei
äwergaten, as sei ihrgistern Middag ut de Dör 'rute wull, un ick sei in den Arm
fot un – Gott bewohr uns! möt ick mi denn hüt mit all mine Dummheiten plagen? –
Ih, wat!« rep hei un ret den Mantel von de Schuller un smet em up de Grawenburd
un set'te sick dorneben, »taum Sluß möt de Sak kamen! – äwer mit Bedacht un
Besinnung,« set'te hei ruhiger hentau. – Un so satt hei up de Grawenburd un kek
nah Nigen-Bramborg 'räwer, wat in de Abendsünn all vör em lagg, un sünn un
sünn. – »Na, ick bün doch äwer kein Schaulkind mihr,« rep hei un wull upstahn,
»ick kann doch dauhn un laten, wat ick will.« – Un hei blew wedder sitten un
säd: »Je, äwer wil ick kein Schaulkind bün, möt ick de Sak irst nah allen
Kanten äwerleggen.« – Un hei äwerläd, un wenn hei tau En'n kamen was, fung hei
bi den Anfang wedder an. –

De Sünn wull all unnergahn, dunn stunn hei up un säd tau sick: »Ick bün mit mi
in'n Kloren. Missen kann ick Dürten nich – ick heww't woll in't Gefäuhl hatt,
heww't äwer bet hüt nich wüßt – sei is mi an't Hart wussen. – Ja, ja! Mit min
selig Lotting was dat anners; äwer dörtig Johr un föftig maken en Unnerscheid –
na, eigentlich sünd't fiw un föftig, äwer bi so'ne wichtige Sak kann't up en
por Johr nich ankamen – en beten kauhler ward de Sak woll utfallen, dit ward
woll mihr so sin, as sei up Stun'ns seggen, ›auf gegenseitige Hochachtung‹. –
Dummen Snack! Wenn ick up gegensidige Hochachtung frigen wull, denn künn ick jo
man unsen braven Paster Bollen frigen. – Ne, Dürten, min Dürten Holzen is in
mine Ogen en schönes Mäten, un sei is en brav Mäten, un sei is en verstännig
Mäten, de ok Gripps hett; mit wat för 'ne Lichtigkeit hett sei nich dat
begrepen, wat ick ehr von de Elektrizität seggt heww! – Ick kann ehr jo ok noch
in vele Stücken en beten wider helpen, sei is jo noch jung taum Lihren. – Äwer
wat warden de Lüd' seggen, wat ward Dörchläuchten seggen? – Na, dor ward ick mi
nich vel üm kümmern; äwer heiten ward dat nu allentwegen, ›er hat sich eine
ungebildete Person geheiratet.‹ –Äwer nu bidd ick Einen üm Gotteswillen, wat is
denn nu eigentlich Bildung? – Jeder, den Ein dornah fröggt, giwwt 'ne anner
Antwurt, as't in sinen Kram paßt. De Ein meint, sei is gebild't, wenn sei sick
bunte Fahnen up den Liw hängt, de Anner, wenn sei 'ne Menewett danzen kann, de
Drüdd, wenn sei en beten französch parlirt, de Virt, wenn sei Tee inschenken
kann un stött kein Tassen üm; äwer doran denkt Keiner, dat vör Allen tau 'ne
richtige Bildung hürt, dat de Kopp hell un klor, de Will stark un gaud, un dat
Hart warm un weik is. – Un dat is bi Dürten, dat is bi min Dürten Holzen. – Ja,
't is wohr, sei is männigmal en beten hastig un pultert ok männigmal en beten
'rute; äwer dat wenn ick ehr af, dat sall sick woll gewen. Sei deiht jo Allens,
wat ick will, sei richt't sick jo ganz nah mi.« –

So was hei bet an't Stargardsche Dur kamen, dunn blew hei mit en Mal stahn un
kek sick dat Dur an, as wir hei de berühmte Kauh, de sick dat nige Dur ankek,
un säd: »Je, wenn sei mi nu nich will? – Wat denn?« Un hei gung in't Dur un
dörch de Straten: »Wenn sei mi nu nich will?« Un hei gung in sine Husdör, un
dat Hart slog em: »Wenn sei mi nu nich will?« –

Dat schummerte all, as de Herr Konrekter up sine Del kamm; Dürten makte ehre
Stuwendör up: »Wer . . . .? – Mein Gott, sünd Sei dat, Herr? Ick dacht mi, Sei
würden des' Nacht irst mit de Post taurügg kamen.« – »»Ne, Dürten,«« säd de
Herr un tred in Dürten ehre Stuw, »»dat hadd mi tau lang' durt, mi hett
ordentlich 'ne Unrauh pinigt, dat ick wedder her kem. De Sak mit Kunsten is ut
de Welt.«« – Dürten säd nicks. – »»Freust Du Di nich doräwer un freust Du Di
nich, dat ick wedder hir bün?«« – Dürten säd nicks un bückte sick in ehre Lad'
dal un handtirte dorin herum. – »»Dürten,«« frog de Herr Konrekter, »»wat heit
dit? – Hüt Morgen, as ick furtreis'te, wirst Du so still, dat Du mi knapp
›adjüs‹ sädst, un nu büst Du wedder so un seggst knapp ›willkam‹?«« – »Herr
Konrekter,« säd Dürten un richt'te sick äwer En'n, kek äwer bi Sid weg, »ick
freu mi, dat Allens taum Gauden utslahn is, un ick freu mi, dat Sei gesund
wedder hir sünd, äwer mi drückt wat, un seggen möt ick 't doch einmal: ick möt
von Sei furt trecken.« – De Konrekter stunn dor, as hadd de Blitz vör em
inslagen; »wenn sei Di nu nich will?« schallte dat dörch sine Seel, un knapp
kunn hei fragen: »»Wat heit dat, Dürten? – Hest Du mi de harten Würd' nich
vergewen, de ick Di ihrgistern gaww?«« – »Dat is lang' vergeten,« säd Dürten
mit en deipen Süfzer, »dit is wat anners, un dit kann ick Sei nich seggen; wenn
Sei äwer hüt hir blewen wiren, würden Sei 't von de Kinner up de Strat hürt
hewwen.« – »»Wat heit dit? Du willst mi ut den Deinst gahn, ahn alle Ursak?«« –
»Erbarmen Sei sick äwer mi, Herr,« säd Dürten un wend'te sick nah em üm un slog
de Hän'n äwer de Bost tausam, »ick kann Sei 't nich seggen. Ick weit, Sei
hewwen dat Recht, mi tau hollen; äwer erbarmen S' sick, laten S' mi trecken.« –
Un wenn't ok all düster würd, so lücht'te doch ut ehre Ogen so'ne deipe
Hartensweihdag' herute, dat den ollen Herrn ganz weikmäudig tau Maud würd, hei
gung an ehr 'ranne un slog den Arm üm ehr un säd: »»Min leiw, leiw Dürting, wat
is Di? – Segg't mi, ick bün jo Din beste Fründ.«« – »Ja, dat sünd Sei; äwer
eben deswegen,« säd Dürten un makte sick von sinen Arm los, »ick . . . . , ick
möt Licht anmaken.« – Sei schow den Herrn taurügg un makte ehre Lamp an. – De
Konrekter stunn dor un rew sick den Kopp, as hadd hei de sworste Städ ut den
Grichschen tau äwersetten un wüßt sick keinen Vers dorup tau maken. »»Segg
mal,«« frog hei tauletzt, as em de Construction von sinen Satz doch tau
verwickelt vörkamm un fot Dürten wedder üm un treckte sei up en Staul neben
sick dal, »»segg mal, bün ick denn doran Schuld, dat Du von mi willst?«« –
»Ne,« säd Dürten un kek vör sick dal. – »»Un Du kannst mi dat nich seggen?«« –
»Ne, Herr Konrekter,« säd Dürten un kek em so biddwis' an, un dat helle Blaud
steg ehr in't Gesicht, »ick kann't nich seggen.« – »»Hm!«« säd de Konrekter un
stunn up un gung in de Stuw up un dal un red'te mit sick en por Würd
stillswigends: »»Sei kann't nich seggen, seggt sei, un nu sall ick 't seggen,
äwer woaus? – Gott in den Himmel! – Wenn sei mi nu nich will? – Ja, äwer weiten
möt ick, woran ick bün,«« un hei setzte sick kort entslaten wedder dal, slog
den einen Bein äwer den annern, lad sick en beten achter äwer, as hei up den
Kantheder tau dauhn plegte, un fung an: »»Dürten Holzen, all bi de ollen
Grichen un Römers, ok bi de Juden, dat heit bi de ollen Juden tau Daviden un
Salomo'n sine Tiden, is dat vörkamen, dat de berühmtesten Männer . . . . – na,
dat paßt nicht ganz, un Du versteihst dat ok woll nich, ick möt woll anners
anfangen. – De Bibel versteihst Du, un dor steiht in: es ist nicht gut, daß der
Mensch allein sei, un dat gelt ebenso gaud von Di as von mi, un wenn Du von mi
geihst, süh, denn bün ick allein un Du büst ok allein.«« – »Herr, ick kann nich
bliwen,« säd Dürten un wull upstahn. –»»Dürten,«« säd de Konrekter un treckte
sei wedder dal, »»hür mi irst ut. – Süh, as ick hüt von Strelitz wedder taurügg
gung – na, ick hadd mi äwer de beiden dummen Kirls argert, – dat vertell ick Di
nahsten – un ick mi wedder dat so bedachte, dat Du mi ok in dese Sak wedder
taum Gauden raden haddst, un wat Du doch för en braves un en dugendsames Mäten
wirst, un wat Du in minen Ogen doch för en schönes Mäten wirst – ne, bliw
sitten, Dürten!«« rep hei un slog den Arm fast üm sei un bögte sick nah ehr
Gesicht vöräwer, »»dunn dacht ick so bi mi, wat Du woll nich min Fru warden
wullst?«« – Dürten hadd sick taurügg bögt, as sick de Konrekter vöräwer läd,
mit jeden Wurd ut sinen Mun'n rückte sei mit ehr Gesicht wider von em af un
reckte de beiden Hän'n nah vör, as künn ehr wat Grugliches passiren; nu sprung
sei up un läd de beiden Hän'n äwer de Bost un stunn dodenbleik dor un rep:
»Herr, Herr, äwer mi is all so vel Schimp un Schan'n utgaten! Herr, Herr, dat
heww ick nich üm Sei verdeint!« – »»Dürting!«« säd de Konrekter un fot ehre
beiden Hän'n, de sei wedder nah vör reckte, as wull sei em von sick afwehren,
in sine beiden un drückte sei, »»min leiw Dürting, ick mein't jo so gaud mit
Di.«« – »Ne, ne!« rep sei un ret de Hän'n los un drückte sei äwer de Ogen, un
de Thranen stört'ten ehr ut de Ogen, »ick bün so all in de Lüd' Mund kamen, un
nu dit noch?« – »»Dürten,«« säd de Konrekter un richt'te sick en Deil grader,
»»bün ick kein ihrlich, verstännig Mann? bün ick en jungen, unbedachtsamen
Lüderjahn, de mit en brav Mäten sin Spill bedriwwt? – Ick verlang' Di tau mine
christliche Ehefru, dat heit,«« set'te hei en beten benaut hentau, »»wenn Du mi
äwerall willst.«« – Dürten let de Hän'n sacken un kek em mit 'ne ungewisse
Angst an, as wenn en schönes, trostrikes Wurd, wat dörch ehr stilles Lewen un
Hoffen klungen was, nich wohr wir un würd sick nu as 'ne Läg' utwisen. »Dat
willen Sei nich, un dat känen Sei nich,« säd sei un wull sick afwennen. – Äwer
de Konrekter fot sei üm un treckte sei up sinen Knei dal un küßte sei: »»Dat
will ick, un dat kann ick, äwer willst Du, Dürting?«« un hei küßte sei wedder,
»»willst Du?«« – Un sei bögte den Kopp an sine Bost 'raffer, un hei frog
wedder, »»willst Du, Dürting?«« – »Ja, ja!« kamm't 'rut ut ehre deipste Seel,
un sei sprung up un ret sick los un stört'te ut de Dör, de Trepp in de Höcht
nah ehren Vörrathsbähn, as wenn de Find achter ehr wir. Sei rigelte von binnen
tau un smet sick up de Knei: »führe uns nicht in Versuchung!« – Sei wull beden,
sei wull danken, sei wull heit danken, un ümmer wedder schot ehr dat dörch den
Kopp, dat Allens en Blendwark wir, dat so wat nich sin künn, dat sei upwaken
müßt ut den Drom, den sei ahn Verstand un Besinnung all so lang' drömt hadd. –
Sei den Herrn Konrekter sine Fru? – »Führe uns nicht in Versuchung!« – Dat kunn
nich sin, dat wir nich mäglich; ehr was, as stünn de ganze Welt üm ehr 'rümmer
un lachte ehr in't Gesicht. – Un doch! Hei hadd't ehr jo sülwen seggt, un hei
was jo so brav un so ihrlich, seindag' was kein Läg' äwer sine Lippen kamen,
sei hadd nah em tau Höchten keken, as stünn hei hoch baben ehr, un nu hadd hei
de Hand utreckt un wull sei 'ruppe trecken tau sick, un sei süll Deil hewwen an
dat, wat hei was un wat hei hadd! – Sei kunn't nich glöwen, sei kunn't nich
faten. Un doch müßt sei't glöwen, denn sei hürte em unnen up de Del hen un her
gahn, wo hei Vigelin spelte, lustige Stückschen up de Vigelin spelte. – Un wer
kann woll lustig up de Vigelin spelen, de mit Slichtigkeiten un Lägen ümgeiht?
– Ja, sei müßt dat glöwen, un de Thranen stört'ten ehr ut de Ogen, un sei
bed'te un dankte ut vulle Seel, un ehr Strid von ihrgistern föll ehr in un all
de lütten Scharmützel, de sei mit em hatt hadd, wenn hei nich so wull, as sei,
un sei bed't em af mit heite Thranen, un ännern müßt sei sick, ganz ännern! –

De Herr Konrekter hadd Dürten ehre Thranlamp up de Del stellt, hadd sick sine
Vigelin halt un gung nu up un dal un spelte lustig, as wenn't en Wedderhall ut
sine Seel was, denn hei was so fri, as de Vagel up den Bom, denn hei was taum
Sluß kamen, »taum richtigen Sluß«, säd hei tau sick. Allens, wat em drückt
hadd, was von em afnamen, Allens, wat düster west was, lagg nu klor vör em bet
wid in de Firn in hellen Sünnenschin. – Un't was tauirst west, as wenn sine
olle Vigelin sick orndlich verfiren ded äwer dat, wat von ehr verlangt würd,
denn sei wüßt woll, hei was tauwilen lustig, äwer so lustig, dat was ehr noch
nich vorkamen, dat kunn sei nich verstahn, un sei stamerte irst, grad' as
Dürten; äwer nu was hei mit ehr äwerein, grad' as mit Dürten, un nu gung dat
in'n Swung los, un't würd en Juchen un Jubiliren in den ollen Konrekterhus', as
wenn hüt all Hochtid wir. –

Un as hei nu bi sin Upundalgahn wedder an de Husdör kamm, gung de Dör up, un
Stining prallte taurügg vör dit lustige Wirken un Handtiren, un de Herr
Konrekter stunn in de apne Dör un spelte äwer de Strat 'räwer – wat gung em de
Welt an? – un spelte sinen Satz tau En'n un namm de Vigelin unner dat Kinn
'rute un lachte: Wat? – Verfirst Du Di, Stining? – Kumm 'rinne, Kindting, wi
sünd hir hellschen lustig.« – »»Dat seih ick,«« säd Stining; »»äwer, wo's
Dürten?«« – »Weit ick nich,« säd de Herr Konrekter, »ward äwer woll kamen,« un
sach dorbi so säker un lustig ut, as hadd hei de ganze Welt an den Band un
brukte blot tau trecken, denn müßt sei danzen. – »»Herr,«« säd Stining un würd
ganz angst bi den Herrn Konrekter sine Anstalten, »»sei is doch nich weggahn
von hir?«« – »Den Deutscher ok!« rep hei, »weggahn? – Ne, sei bliwwt hir,
bliwwt för ümmer hir! – Äwer wat fehlt Di?« säd hei un kamm allmählich beter
tau Besinnung, »Du sühst jo so hastig ut!« – »»Herre Gott, Herr, weiten Sei
denn nich . . . .?« – »Ick weit von nicks, ick kam eben irst tau Hus; äwer wat
weit ick, un dat . . . .« – »»Hewwen Sei denn nich von dat Unglück hürt?«« –
»Wat för en Unglück?« – »»Dat Dörchläuchten so gruglich tau Schaden kamen is?««
– »Wat? wat?« rep de Konrekter in sinen deipsten Baß un fot Stining an de
Schuller, »tau Schaden? –Uns' Herr?« – »»Ja, äwer de Dokter seggt – Gott sei
Dank! – dat is nich so slimm, de Schreck hett dat Meiste dahn.«« – »Wat is't?«
säd de Konrekter lichter, »vertell!« – »»Je, seihn S', Herr – mein Gott, wo is
äwer Dürten?«« – Dunn kamm Dürten ganz ruhig de Trepp hendal: »Gun Abend,
Stining,« un gung in den Herrn Konrekter sine Stuw, stickte dor Licht an un
set'te sick still in de Eck tüschen Aben un Wanduhr. – »»Denk Di mal,
Dürting,«« säd de Konrekter, »»uns' Dörchläuchten hett en Unglück hatt.«« –
»Ja,« säd Stining, »'t hadd slimm warden künnt. – Hüt Nahmiddag so gegen Klock
twei süll jo de jung' Sweriner Herzog kamen, un Dörchläuchten was em entgegen
führt bet nah den Dannenkraug. – Un as nu dor de Sweriner kümmt, dunn stiggt
hei ut sinen Wagen un set't sick bi unsen ollen Herrn in, un Jochen Bähnhas',
de will sick jo woll nu wat vör de Sweriner Kutschers seihn laten un kriggt dat
Jagen un bädelt in dat Dur herinner, all wat dat Tüg hollen will, un Wilhelm un
Fleischfreter vörup, un as hei an uns' Eck kümmt – ick stunn grad' in uns' Dör
– dunn will hei jo woll so recht kort üm de Eck bögen, un de Wagen kriggt en
Slag in den ollen deipen Rönnstein, un de Ass' von dat Hin'nrad breckt, un dor
liggt hei. Un de jung' Sweriner Herzog schot ut de Kutsch herute up de Strat,
un de drei Lakayen achterup flogen in den Rönnstein, dat ick denk, sei breken
sick Arm un Bein – na, Niklas hett sick ok en Arm intwei braken – äwer de jung'
Herzog was wedder fix up de Bein, un as ick nu antauspringen kamm, rep hei:
»Seht nach dem Herzog!« – Leiwer Gott, uns' oll Herr lagg dodenblaß dor, un dat
Blaud lep em äwer de Backen, denn hei hadd sick den Kopp arg an dat Finstersäms
drüscht, un as de Herzog un ick em äwer En'n richt'ten, dunn beswimt hei uns,
un de Herzog gaww Orre, hei süll in'n Hus bröcht warden, un Rand kamm nu un fot
mit an un de Lakay un de Herzog un ick, un so drogen wi em denn in uns' Hus
'rinne un läden em up min Bedd.« – »»Up Din Bedd?«« frog Dürten. – »Ja,
Dürten,« säd Stining, »ick weit woll, hei hett uns Beiden gistern arg tauset't,
äwer . . . .« – »»Ih, dat mein ick nich, ick mein man, wo dat mäglich is, dat
Dörchläuchten up Din Bedd tau liggen kamm.«« – »Je,« säd de Konrekter, »Not
kennt kein Gebot.« – »»Ja, sowat säd de Herzog ok un schickte nah en Dokter, un
as Dokter Hempel nu kamm, let hei em ut de Ader un säd, gefährlich wir't just
nich, 't wir von' t Verfiren, äwer Rauh müßt hei hewwen, un sin Kopp süll mit
Essig un Water utkäuhlt warden, un ick hadd taum Glücken noch Essig und käuhlte
em, un nah 'ne Stun'n würd hei so swack un slep sachten in, un dunn jog de
jung' Herzog Allens 'rute, un ick satt mit em allein dor.« – »»Du mit den
jungen Herzog allein in Din Stuw?« frog Dürten. – »»Ja, ick wull ok 'rute gahn,
äwer hei led't nich un säd, ick süll bliwen, ick hadd so'ne lichte Hand, säd
hei.«« – »Stining, Stining!« säd de Konrekter un drauhte mit den Finger, »hei
hett gewiß mihr seggt, hei hett gewiß seggt, Du wirst so'n lüttes, hübsches
Mäten.« – »»Oh, Herr Konrekter,«« säd Stining un stickte sick rod an. – »Na,
na!« säd de Konrekter, »hei is bekannt as en lustigen Herr un mag de
Frugenslüd' verdeuwelt girn liden.« – »»Oh, Herr,«« säd Dürten un schüddelte
mit den Kopp, as müßt sei em so'ne lichtfarige Red' verwisen, »»en Herzog un
min Stineswester!«« – »'T kümmt Allens vör, Dürten. – Äwer wo würd't nu wider?«
frog de Konrekter. – »»Je, bet hentau halwig söß slep hei ganz ruhig, un dunn
wakte hei up un was hell un klor, un Dokter Hempel säd, nu künn hei furt bröcht
warden, un dunn halten sei 'ne Portsches' un dor set'ten sei em in un drogen em
in't Paleh. – Ja, un as em de Herzog unner'n Arm fot un em 'rut bringen wull,
dunn kek hei sick so wild üm in de Stuw un frog, wo hei denn eigentlich wir. –
›Bi dit lütt Mäten,‹ säd de Herzog, ›un de hett den Herrn Vedder Liebden mit
'rinne dragen hulpen,‹ säd hei, ›un hett Sei plegt, as 'ne Dochter,‹ säd hei.
Un dunn kek mi Dörchläuchten 'ne ganze Tid an un säd: ›Ick möt Di all seihn
hewwen. – Na,‹ säd hei, ›kumm morgen nah dat Paleh un bidd Di 'ne Gnad' bi mi
ut.‹«« – »Mein Gott!« rep Dürten, »un dor kümmst Du nu irst mit rute?« – »»Ick
künn jo nich ihre, denn as hei weg was, dunn kemen alle Nahwers, un ick müßt
vertellen, un ümmer wedder von vörn anfangen, un Du weitst jo, wo uns' Vader
is, för den was dit jo nu 'ne grote Ihr, un hei nödigt sick ümmer wedder up't
Frisch de Lüd' 'rinne un wis'te ehr ümmer dat Flag, wo Dörchläuchten legen
hadd, un as ick dunn tauletzt nah Di gahn wull, dunn kamm Wilhelm.«« – »Ih, dat
mein ick jo nich,« säd Dürten, »ick mein dat mit de Gnad', denn dat is jo doch
de Hauptsak, un dordörch kann jo . . . .« – »»Gun Abend,«« rep 'ne Stimm von de
Del her, »»mein Gott, slöppst Du denn all, Dürten, un de Dören stahn up.«« –
Dürten makte de Stuwendör up: »Wer is dor?« – – »»Wer anners as ick, ick bün
von achter 'rinner kamen, ick künn doch nich . . . .««, un Schultsch kamm taum
Vörschin. – »»Herre Gott, Herr Konrekter, sünd Sei all wedder hir? – Ick denk,
Sei sünd in Strelitz. – Sallst seihn, säd ick tau Krischanen, hei kümmt irst
des' Nacht mit de Post wedder, denn mit Kunsten führt hei nich, un mäglich
steken s' em ok glik in. – Ih wat! säd Krischan, red' un red'! – Un dorüm kam
ick ok man so up en Sprung un, nemen S' nich äwel. mit min oll Schört. – Ick
heww den ganzen Dag herümmer rackt, dat ick man irst Allens wedder tau Schick
hadd, un, Dürten, dorüm kam ick nu irst. – Ih ja, dat hett jo 'n por Groschen
bröcht in den Holt, äwer dor is ok gor tau vel bi tau besorgen, dat Inpacken un
dat Utpacken, un denn so vel Arger – nimm mal blot an, Dürten, gistern mit
Dörchläuchten!«« – »Fru Schulten,« rep Dürten in helle Angst un sprung up, »Sei
warden doch nich?« – »»Ih, wo ward ick, ick bün jo kein Kind; äwer ick heww mi
so argert in Dine Seel. – Krischan, säd ick, wenn ick Dürten Holzen wir, denn
süllst mal seihn. – Ja, säd hei, denn würd wat Schöns tau Platz kamen, säd hei,
hest den ollen Randten all dat Duwwelbir äwer de witten Strümp gaten, säd hei,
dor warden sick de Fleigen fustendick upsetten, säd hei, un Dürten is vel
verstänniger as Du.«« – »Fru Schulten,« föll hir rasch de Konrekter in, as sei
em halwweg' en beten Rum let, »wat is denn dat, wat hett Dörchläuchten mit min
Dürten?« – Dürten höll fürchterliche Pin ut un wull weg; äwer Schultsch stellte
sick breid vör de Dör: »»Herr Konrekter, was ich nicht weiß, macht mich nicht
heiß, un wenn Sei 't wüßten, würden Sei heit naug warden; äwer kein Wurd! Ick
red kein Wurd!«« – »Dürten,« frog de Konrekter irnsthaft, denn dat schot em
dörch den Sinn, dat dat mit Dürten ehren Willen, von em furt tau gahn, tausam
hängen künn, »wat is dor in den Holt passirt? Womit hett Dörchläuchten Di
argert?« – Nu sprung Stining vör: »»Herr Konrekter, 't was jo wegen mi un
Halsbandten«« un sei vertellte ehren Schimp, üm ehr Swester tau redden, un let
Dürten weg un slot dormit, dat Halsband in den Kahn smeten wir. – »Ja,« säd
Schultsch, »un Dörchläuchten hett em jo wedder in't Lock smiten laten wullt,
het't äwer nich dahn, wil dat hei em nich missen kunn wegen de Inhalung von den
Sweriner Herzog – 'ne schöne Inhalung! breken sick binah dat Gnick! – Schad',
dat Rand nich en beten wat afkregen hett, denn denken S' sick, Herr Konrekter,
hüt Morrn, as ick mi gor nicks Böses bewußt bün un min Geschäften besorg un in
de Stuw 'rinner kam, sitt de olle Sliker von Kammerdeiner all wedder achtern
Disch bi dat Duwwelbir un michelt sick bi Krischanen an; äwer ick mein, ick
heww em utlücht't: Sei, säd ick, mit samt ehren Dörchläuchten süllen sick wat
schämen, dat Sei en por ordentliche Börgerdöchter so tau Platz bringen, un de
ein hewwen Sei üm ehren gauden Deinst bröcht, denn de kann bi den Herrn
Konrekter nu nich länger bliwen, säd ick. – Un, Dürten, bliwen kannst Du hir nu
nich länger.« – Dürten was woll en resolvirt Mäten, äwer as All dit hir vör den
Herrn Konrekter sine Ogen süll utkramt warden, würd sei ganz swack, sei würd
dodenbleik un böhrte de Hän'n tau Schultschen up: »»Fru Schulten, ick bidd
Sei . . .«« – »Ne, Dürten,« säd Schultsch mit grote Würdigkeit, »hir helpt kein
Bidden un Beden, furt möst Du. – Ick bün 'ne olle Fru un reden dauh ick äwerall
nich dorvon, äwer't weiten jo doch alle Lüd', un ick heww Din sel Mutting gaud
naug kennt, un wenn de hir stünn, de würd gewiß seggen: Fru Schulten hett
Recht, Dürten möt furt, denn sei kann jo ok den Herrn Konrekter in de Lüd'
ehren Mund bringen.« – »»Gotts Dausend!«« rep de Konrekter un fohrte up
Schultsch los, »wat is dat för en dummes Gezanzel? – Womit sall ick in de Lüd'
ehren Mund kamen? worüm sall Dürten weg?«« – »Gott bewohr uns, Herr Konrekter,«
rep Schultsch un tred en Schritt taurügg, »ick segg nicks, ick segg gor nicks;
äwer wenn Dörchläuchten doch in mine Baud in den Holt vör alle Lüd' seggt,
Dürten will Sei abslut frigen, denn . . . .« – »»Dummen Snack!«« rep de
Konrekter un gung up Dürten tau, de up en Staul sackt was un de Hän'n vör't
Gesicht slog, »»Dürten will mi nich, ick will Dürten frigen. – Dürting, min
leiw Dürting, lat doch de Lüd' reden! Wi bruken kein Geheimnis dorut tau maken
un wat ick dauh, dat kann allentwegen apenbor sin, un Jeder kann't weiten, dat
Du min Brud büst, un dat Du min Fru warden sallst.«« – Stining fung bitterlich
an tau weinen, as sei dese Würd' hürte, Schultsch stunn 'ne korte Tid verbas't
dor, un wat ehr Krischan ok seggen wull, ehr Mulwark was vullstännig törnt,
obschonst dat apen stunn, un de Ogen gungen wild 'rümmer, äwer as sei sach, dat
de Konrekter Dürten einen Kuß gaww, dunn glöwte sei, de Konrekter wull sick en
Spaß mit ehr maken un ehr wat inbilden, sei set'te de Hän'n in de Siden, smet
den Kopp taurügg un säd: »Ja, ick weit woll, Sei meinen, ick bün so dumm, Sei
willen mi taum Besten hewwen, äwer wenn ick ok nich so vel lihrt heww, as Sei,
dat weit ick doch, dat Sei mit so'n Spaßmaken Dürten blot wat in den Kopp
setten. Un wat ick seggt heww, heww ick seggt, un ick segg nicks, un ick kann
jo ok gahn.« – »»Fru Schulten,«« säd de Konrekter, »»dat is vulle Irnst, un de
ganze Welt kann't weiten, un Sei känen dorup nahseggen. – Dürting, is dat nich
Irnst?«« – Un Dürten bückte sick an em 'ranne: »Ja, ja, äwer ick kann't sülwst
noch nich glöwen.« – Un Stining fohrte up ehre Swester tau un fot sei üm un
küßte sei, un Schultsch makte den waglichen Versäuk, sick up einen Hacken 'rüm
tau küseln, kamm äwer man halw herum un slog de Hän'n in enanner: »»Un dat
seggt Ji mi Klock halwig elben in de Nacht, wenn Allens slöppt? wenn bi uns ut
de Schenkstuw Allens furt is? – Un ick sall slapen dese Nacht mit dit Wurd up
den Harten un sall dor nich äwer reden? – Herre Gott, Krischan kann mäglich
noch waken. – Gun Nacht ok, ick heww kein Tid, gun Nacht ok!«« – »Gun Nacht!«
lachte de Konrekter achter ehr her, »Sei känen't den Nachtwächter vertellen, de
kann't uttuten.« –

Un as sei weg was, dunn gung dat Vertellen los un dat Fragen, un Dürten säd
ümmer ›Herr Konrekter‹ un ›Sei‹, un wenn de Herr Konrekter sei denn mal mit en
Kuß dorför afstrafte, dat sei em nich ›Du‹ nennte, säd sei ok woll mal ›Herr
Konrekter‹ un ›Du‹, äwer von den ›Herrn Konrekter‹ let sei hüt Abend noch nich,
denn de Respekt vör em satt ehr noch tau deip in den Harten. – Un as nu Stining
nah langes Fragen mit de Sak taum Vörschin kamm, wo Dörchläuchten in den Holt
Dürten ehr Hart so gruglich weih dahn hadd, stellte de Konrekter sick vör
Dürten hen un säd nahdrücklich: »Hett hei Di den Schimp andahn, denn sall hei
'n Di ok afnemen, dorför bün ick Mann.« – Un Stining was so fröhlich in Dürten
ehren Harten un makte Spaß un bögte sick an den Konrekter 'ran un flusterte:
»»Dörchläuchten hett so Unrecht nicht hatt; sei hett Sei all lang in'n Harten
dragen.«« – Un Dürten hadd't hürt un rep gläuhnig rod: »Stining, Stining! Du
red'st as en unverstännig Kind.« – Äwer Stining lachte un säd: »»Kinner un
Narren reden de Wohrheit. De Narren, de nicks dorvon hewwen weiten künnt,
hewwen dorvon red't, un ick, de't all lang wüßt hett, kam dor nu mit 'rut.«« –
Un Dürten stunn up un ergaww sick in de Sak un säd: »Nu kumm, nu is't Tid tau
Bedd.« – Un de Herr Konrekter wull dorgegen Insprak dauhn, äwer Dürten säd:
»Ne, Herr Konrekter, Sei sünd ok . . . .« – Un de Herr Konrekter wull ehr
dorför en Strafkuß gewen; äwer Dürten flitschte em unner den Arm dörch: »Du
büst ok mäud.« – Un 'rute wiren sei. –

Un buten in de Achterdör säd Dürten: »Stining, Du slöppst dese Nacht hir, un
ick gah nah Vadern.« – »»Mein Gott, Dürten . . . .«« – »Stining, de Welt hett
ehr Recht; morgen reden wi wider äwer de Sak. Gun Nacht ok.« – – –

Kapittel 13.

Hofrath Altmann kriggt Dörchläuchten tau'n dull Stück. – Dörchläuchten snirt't
dörch dat Slätellock. – Wat Fridrich Franz för 'ne Ort Mann was. – Bäcker
Schult makt Exküsen wegen de Backschört, un oll Böttcher Holz sitt mit
Dörchläuchten up einen Staul. – Wo de Herr Hofpoet Kägebein unsern
Dörchläuchten 'ne grote Freud' makt. – Wat Fridrich Franz dortau dauhn kann,
deiht hei. – De Konrekter un Dürten, un de Löper un Stining maken Dörchläuchten
ok 'ne grote Freud'. – En gesegenten Dag för Verlawungen. – De Welt dreiht
sick, wat unnen liggt, möt baben kamen. – Oll Böttcher Holz drinkt würklichen
Win, woräwer sick Dürten dägern verfirt. – Unsern Eingang segne Gott, unsern
Ausgang gleichermaßen; un dat is dat En'n von de Geschicht.

As Dörchläuchten ut den Holt taurügg kamen was, hadd hei den Löper, as
Schultsch all vertellt hett, in't Lock smiten laten wullt, hadd sick äwer
besunnen, will hei em bi de Inhalung nich missen kunn; 't lagg em ok noch vel
Anneres in den Kopp, wat besorgt warden müßt, dat hei sinen vörnehmen Besäuk ok
in allen Kanten gerecht warden un sick hellschen staatsch upsmiten wull, un de
irste Sorg' bi dit Vörnemen was denn nu natürlich dat Geld. – Rand müßte also
nah den Hofrath 'rümmer säuken un kamm denn ok tauletzt mit em angetreckt. –

De Hofrath was desen Abend vel fierlicher in sinen Wesen as süs, denn süs was
hei bi Dörchläuchten hellschen liktau, de Lüd' säden, tau sihr liktau; äwer was
dat nu, dat hei in Kunsten sine Baud en beten vel Punsch drunken hadd un sick
dat nu nich marken laten wull, oder was dat nu, dat hei in Sorgen was,
Dörchläuchten künn mal ut Spaß Irnst maken un em würklich in Ungnaden fallen
laten, oder glöwte hei up so'ne Ort sinen Vurthel mit de Intressen beter
wohrnemen tau känen, oder hadd hei süs wat in den Sinn – wat weit ick? –
genaug, hei stunn dor, stiw as en Pahl, un dinerte as en Klappmetz. –
Dörchläuchten was sihr gnedig gegen em un frog em tauletzt, as hei gor nich ut
sinen sturen Verfat herute kamen wull, wat em denn eigentlich fehlen ded? – De
Hofrath treckte den Mund dal, de Schullern tau Höcht, de Ogenbranen tau Höcht,
as wir de Last, de up em lagg, tau swor för sine swacken Kräft, un säd: de
slimmen Tiden un de allerhöchste Ungnad', de wiren't, de em dal drückten. – De
slimmen Tiden, säd Dörchläuchten, künnen em woll nich drücken, dat wüßt hei, un
de Ungnad' hadd hei jo von em namen, un hei hadd em jo utdrücklich seggt, hei
süll sick 'ne Gnad' utbidden, un dat hadd hei jo ok dahn. – »Un dor dank ick
Dörchläuchten ok in deipste Ihrfurcht för,« säd de Hofrath un slog wedder dat
Klappmetz tau, »äwer de Gnad', üm de ick ganz unnerdähnigst bidden wull, de
kunn ick dor buten vör alle Welt nich seggen.« – »»Na, denn sag' Er mal hier,««
säd Dörchläuchten gnedigst. – »Ja,« säd de Hofrath mit vel hen un her Winnen,
»dat hett sick in de Stadt utspraken, dat ick wegen mine vörhewwende nige
Verheirathung in Ungnaden verfollen bün, un mine taukünftige Fru, de sitt nu
den ganzen Dag un rohrt, dat dat en Stein erbarmen kann, un wenn dat so bliwwt,
denn kann dat kamen, dat sei nicks mihr von mi weiten will.« – »»Nun, denn laß
Er sie, es ist auch besser so.«« – »Je, Dörchläuchten, dat seggen Dörchläuchten
so licht weg, äwer sei hett en nüdliches Stück Geld, un wenn ick Geld schaffen
sall, denn möt sei 't herute rücken.« – »»Hm, hm,«« säd Dörchläuchten, »»Er
weiß, ich bin nicht dafür, daß meine Umgebung sich verheiratet; aber – aber –
denn nehm' Er sie.«« – »Ja, dat güng woll, wenn Dörchläuchten de Ungnad' von mi
nemen un ehr den Bewis dorvon liwerten, indem dat Sei mi verlöwen deden, sei bi
Sei vörtaustellen, denn künnen Sei ehr dat sülwen seggen, dat Ehre hoge Gnad'
wedder äwer uns lüchten süll.«– »»Na, minentwegen! Denn kam Hei man mit sinen
Schatz mal her – so bi Gelegenheit.«« – »Ja,« säd de Hofrath, »un bi de
Gelegenheit kann ick jo ok denn dat Geld mitbringen, von dat Rand mi seggt
hett.« – »»Den Teufel auch!«« rep Dörchläuchten, »»das Geld muß ich morgen
haben.«« – »Je, Dörchläuchten,« säd de Hofrath un sach ut, as wenn't em recht
in de Seel weih ded, »dat geiht woll nich; denn ihre sei mit Ehre Gnad' nich
in'n Kloren is, ward sei ehre Poppiren nich 'rute gewen, un nah Strelitz möt
ick ok irst, denn hir is kein Geld tau krigen. Un wenn ick dit morgen besorg',
denn künn ick äwermorgen mit min Taukünftige tau 'ne Vörstellung kamen.« –
»»Ist Er nicht klug?«« rep Dörchläuchten argerlich, »»ich erhalte ja Besuch von
dem Herzog von Mecklenburg-Schwerin.«« – »Ja, Dörchläuchten,« säd de Hofrath
und kek den hogen Herrn, de verdreitlich in de Stuw herüm lep, mit dat eine Og'
en beten listig un en beten despektirlich an, »ick mein ok mit dat Geld.« –
»»Nun, dann komm' Er! dann komm' Er zum Teufel mit Seiner Scharmanten!« rep
Dörchläuchten un lep ut de Stuw un gnägelte in sine Apartemangs herümmer, indem
dat hei nahsach, wat Allens tau den Empfang von sinen Herrn Vedder tau Schick
wir. – Äwer dat wohrte nich lang', dunn vermünterte hei sick tau 'ne grote
Häg', indem dat hei up den kurjosen Infall kamm, de Frugenslüd', de bi't
Schüren wiren, mit 'ne Sprütt dörch dat Slätellock natt tau snirten. –

Wi hewwen nu seihn, ut wat för'n Grund de Hofrath Altmann hauptsächlich mit
Kunsten nah Strelitz führte, un Stining hett uns ganz tru un wohr vertellt, wat
för'n Unglück sick an den annern Nahmiddag mit Dörchläuchten begaww, so dat wi
blot tau seggen hewwen, dat Dörchläuchten, as hei in sine Paleh bröcht was,
woll noch en beten swack, äwer doch eigentlich von Harten gesund up sinen Sopha
lagg un sick ok allmählich so wid verdorte, dat hei Fridrich Franzen sinen
lustigen Spaß fründlich anhürte un as hoge Verwandte ok doräwer lachte.

Fridrich Franz von Meckelnborg-Swerin was en jungen, lustigen Herr, de velen
Witz un Gripps in sinen Kopp hadd un den ok bet in sin höchstes Öller behollen
hett, so dat noch bet taum hütigen Dag vele lustige Geschichten von em in'n
Lan'n in Umswang sünd, de tau gliker Tid bewisen, dat hei 't gaud verstahn
hett, sick mit en por richtige Würd' bi sine Umgewung un in sinen Lan'n beleiwt
tau maken. – Wat sin Regiment anbedrapen deiht, so wiren dorin up Fläg' ok woll
en por Posten tau finnen, de nich recht stimmen willen, äwer de Meckelnbörger
hewwen dat lang' vergeten, un wenn von em de Red' is, denn warden de ollen
Lüd', de em noch kennt hewwen, en ganz Deil jünger, un sin fröhlich Andenken
stiggt vör ehr up. – Ick heww em ok noch kennt un heww dörch de Fründlichkeit
von en por Damen en meerschümern Pipenkopp taum Present kregen, den hei sülwst
noch rokt hett, un wenn mi denn mal en beten verdreitlich tau Maud is, denn
bäut ick mi den Kopp an, un mit den Rok stigen denn allerlei fröhliche Gedanken
in mi up an olt Meckelnborg un an de ollen Tiden, as Fridrich Franz regirte un
noch nich so vel Zank un Stank in'n Lan'n was. – Hei was en lütten, smucken un
gelenkigen Mann tau desen Tiden, un sin Liw was ebenso beweglich as sin Geist,
un in desen Hinsichten kunn sick Dörchläuchten woll knapp mit em meten, in
annere Hinsichten was hei taudem noch Dörchläuchten sin vullstänniges Gegenpart
– hei müggt nämlich hellschen girn de Frugenslüd' liden.

As Fridrich Franz den annern Morgen upstahn was un sick nah dat Befinnen von
Dörchläuchting erkunnigen ded, kreg hei de Nahricht, Dörchläuchting hadd sihr
schön slapen un wir bi de Leweh. – De Sweriner Herzog gung nu en beten ut de
Dör von dat Paleh, freute sick äwer dat Nigen-Brambörger Rathhus, un as hei nu
dor so'n beten herümmer dwäterte, kamm Bäcker Schult mit sine Backschört an em
'ranne un frog em: »Mit Verlöw, Sei weiten woll nich, wo Rand is?« – »»Der
Kammerdiener?«« – »Ja, ick wull em man fragen, wo dat mit Dörchläuchten stünn.«
– »»Gut, lieber Freund, gut! – Der Herzog hat gut geschlafen und ist beim
Aufstehn.«« – Un oll Böttcher Holz, de den Herzog gistern in sinen Hus' seihn
hadd, kamm heranne un frog: »Herr Dörchläuchten, wat makt uns' Dörchläuchten?«
– »»Er ist ganz gesund, lieber Alter. – Sag' Er mal, ist Er nicht der alte
Mann, in dessen Haus wir gestern den Herzog trugen?«« – »Ja, Dörchläuchten, dat
bün ick mit Recht.« – »»Denn grüß Er Seine hübsche Tochter und sag' Er ihr, sie
solle heute nur kommen und solle sich die Gnade ausbitten, ich möchte sie wohl
noch mal wieder sehn.«« – »Nahwer,« frog Bäcker Schult un treckte den Böttcher
an de Rockslipp, »wer is dat, mit den Du red'st?« – »»Ih,«« flusterte de oll
Böttcher un smet sick in de Bost, »»dat ist jo de Sweriner Herzog.«« – »Nemen
S' nich äwel, allergnedigste Herr,« säd Schult lud un makte en Diner, so gaud
as't gung, »dat ick in mine Backschört Sei fragt heww.« – »»Schadet nicht,««
säd Fridrich Franz. »»Nun, guten Morgen, lieben Leute,«« dormit gung hei in de
Paleh taurügg. –

»Nahwer,« säd Bäcker Schult tau den Böttcher, »ick weit nich, wat ick dorvon
denken sall, denn min Ollsch was jo gistern Abend ganz as wild, is dat wohr,
wat sei seggt – äwer wenn Du nicks dorvon weiten süllst, denn verfir Di nich! –
is dat wohr, dat de Konrekter Din Dürten frigen will?« –»»Schult,«« säd de oll
Böttcher, den all de Ihren, de sörre gistern in sine Armenschöttel 'rinne
regenten, as blanke Fettogen entgegen lachten un vör em 'rümmer danzten, dat
hei ganz düsig dorvon würd, »»Schult, worüm sall Dürten den Konrekter nich
frigen, wenn Dörchläuchten sülwst all up min Stining ehr Bedd legen hett, un de
Sweriner Herzog as en Fründ tau mi red't?«« un dorbi kek hei äwer den Bäcker
weg, as wir Schult en lütten Jung' gegen em. – »Nahwer,« säd Schult ruhig,
»nimm mi 't nich äwel, Du büst en groten Klas tidlewens west un wardst nu ok so
woll verbrukt warden möten,« un dormit wull hei weg gahn, äwer de nige Hofpoet
Kägebein kamm em in de Möt un frog nah Dörchläuchten sin Befinnen. – »Dormit
möten Sei sick an minen Nahwer Holzen wen'n, denn de sitt sörre gistern
Nahmiddag mit Dörchläuchten up einen Staul.« – Un Kägebein frog den Böttcher,
un Annere kemen un frogen, un oll Holz stunn dor as en Kuhnhahn mang de Ahnten
un säd: »»Ick dank Jug velmal, Lüd', gaht ruhig nah Hus! De Sweriner hett mi 't
sülwst seggt: Dörchläuchting is ganz gesund.«« – Dormit gung hei hen un äwerläd
sick de Sak, wat sin Stining sick nich as Gnad' sin oll Hus un Hof un Goren
utbidden süll, un wat nich för em as Swigervader, wenn sin Dürten den Konrekter
un Kanter frigen ded, ok so'n lütten Titel affallen künn. –

Tau de Gesellschaft up den Mark funn sick nu noch de Hofrath Altmann, de ut de
Paleh 'rute kamm un vertellte, dat hei sülwen Dörchläuchting bi sine Leweh
spraken hadd; »un,« set'te hei för Kägebeinen hentau, äwer doch so lud, dat't
ok jo alle Lüd' gaud hüren künnen, »binnen 'ne Stun'n heww ick de hoge Ihr,
Dörchläuchten mine taukünftige Fru vörtaustellen.« – »»Ist nicht möglich!«« rep
de Hofpoet ut. »»Sagen Sie mal, verehrter Gönner, was meinen Sie? – Wie wäre
es, wenn ich meinen Dank für den Titel oder meine Gratulation zur glücklichen
Genesung heute morgen in tiefster Ersterbung ebenfalls darbrächte und damit
eine submisseste Präsentatio meiner angebeteten Dorimene verbände?«« – »Korlin
Soltmanns?« rep de Hofrath un verfirte sick ordentlich äwer den waghalsigen
Infall von den Poeten, Dörchläuchten so mir nichts dir nichts en Frugenstimmer
äwer den Hals tau bringen, äwer de Lust an en Spaß kreg bi em bald de Äwerhand,
un hei kloppte den Dichter up de Schuller un rep: »Dat is en gauden Infall! Dat
dauhn S'! Maken S' den ollen Herrn de grote Freud'! Äwer hüren S', irst möt ick
dor west sin, nahsten kamen Sei, denn wo würd mi dat kleden, wenn Sei irst mit
Ehre Gedichten tau Rum kemen, un ick stamerte nahsten mit de gewöhnlichen
Redensorten achter her!« – Kägebein versprok, em nich den Vorrang aftaulopen,
un Beid' gungen ungeheuer vergnäugt utenanner. –

Dörchläuchten was würklich desen Morgen ganz munter un gesund upstahn, de
Hofrath was bi de Leweh west un hadd dat Geld bröcht, Dörchläuchten hadd mit
lichten Sinn en beten wat unnerschrewen, un nu was em so fröhlich tau Maud, as
künn hei mit sinen jungen Herrn Vedder Liebden den Dag äwer lustig
herümspringen un em in allen Kanten Gegenstand leisten; äwer! – äwer! –
Dörchläuchting, dat geiht woll nich! – Rand, de olle brave Kammerdeiner Rand,
ded hir en Inseihn; un dat müßte hei, den je forscher un lustiger Dörchläuchten
uptred, desto liser un sachter müßte Raud uptreden, un je mihr Dörchläuchten in
Weihdag' satt, desto höger satt Rand tau Pird. Hei müßt also den hogen Herrn en
beten dümpeln, wenn hei sick sülwst vör de Sweriner Gesellschaft in en beteres
Licht stellen wull. –

»Dörchläuchten,« säd hei, as hei mit den hogen Herrn allein was, un stellte
sick vör em hen un kek em so stiw indringlich an, as würd von em, as ollen,
trugen Deiner, dat verlangt, dat hei in allen Dingen taum Rechten seg, »wat
sall nu woll mit Halsbandten warden? – Willen Sei sick dat gefallen laten, dat
hei Sei vör de Näs' un up de Näs' 'rümmer danzt – minentwegen! – Un bruken
dauhn wie em hüt nich, un sitten kann hei jo derowegen ümmer, äwer –
minentwegen!« – »»Warum können wir ihn heut' nicht gebrauchen?« frog
Dörchläuchten all en beten verdreitlich. – »Na, utführen warden wi doch woll
hüt nich, mi dücht, dorvon hadden wi doch gistern woll naug kregen; äwer wenn
wi uns de Knaken abslut breken willen, denn – minentwegen!« – »»Halt Dein Maul!
«« rep Dörchläuchten all en ganz Deil falscher, »»das werden wir doch wohl
unserm Herrn Vetter Liebden überlassen müssen.«« – »Ja, dat känen wi jo denn
ok, un denn warden wi woll All en beten up de Mähren 'rümmer rangen möten, un
dat kann en ganz plesirlich Vergnäugen warden bi dat Weder, wat sick so bi
Lütten tausam treckt;« un dorbi treckte de olle sorgsame Mann de Ogenbranen tau
Höcht un kek bedenklich an den Hewen. – »»Was?«« frog Dörchläuchten ängstlich,
»»meinst Du, wir kriegen ein Gewitter?«« – »Je, wat weit ick? – Jehann Strasen
säd jo all ihrgistern up den See, hüt gew't ein, un de Hofrath säd jo
vermorrntau, 't wir hellschen swaul.« – »»Ach, der Hofrat! Was weiß der Hofrat!
«« – »Ja, wat weit ick, wat de weit!« säd Rand un makte Anstalten aftautrecken,
wendete sick äwer noch mal üm: »äwer wat ick fragen wull – is dat wohr, dat hei
hüt Morrn sine Leiwste hir bi Dörchläuchten presentiren will, un sall ick hir
Frugenslüd' 'rinne laten?« – »»Ja, Du Esel!«« rep Dörchläuchten, den sine
Geduld nu tau En'n was. – »Dat's hir ok noch nich passirt,« säd Rand un fot de
Dör an. – »»Und wenn ich's befehle, so soll's passieren, ich bin Herr! Und wenn
ich hier Weiber hineinlassen will, so sollen sie hinein!«« – »Ja,« säd Rand,
»minentwegen!« un gung af un hadd nu Dörchläuchten richtig in 'ne verdreitliche
un ängstliche Unrauh 'rinner red't, so as sei en regirende Herr von Rechts
wegen man jichtens verlangen kann.

Fridrich Franz kamm nu tau em un begrüßte den ollen Herrn Vedder fründlich, un
de oll Herr let sick ok för'n Ogenblick von den lustigen, jungen Herrn en beten
upmüntern, un sei nemen dat Frühstück tausamen in, un Fridrich Franz säd bi
Gelegenheit, de Herr Vedder hadd doch sihr gaude Unnerdahnen, de mit grote Leiw
an em hängen müßten, denn buten vör den Paleh stünn all en ganzen Hümpel von
ehr, de sick All nah dat Besinnen von Dörchläuchten erkundigt hadden, un
Dörchläuchten säd: ih, ja! dat güng mit sin Unnerdahnen, dat heit mit de
Mannslüd'; äwer de Frugenslüd' müßt hei sick man so vel argern, de hadden ümmer
wat vör un makten em dat Lewen sur. – »Nun, Herr Vetter,« säd de Herzog von
Swerin, »was ich heute morgen von jungen Mädchen habe über den Markt gehen
sehen, konnte mir wohl gefallen – aber Neu-Brandenburg hat ja auch im ganzen
Lande den Ruf, die schönsten Mädchen aufweisen zu können – und das junge Kind
von gestern, daß Ew. Liebden bei dem Unfall so sorglich pflegte, kann sich –
parole d'honneur! – für eine ausgezeichnete Schönheit ausgeben.« – »»Darauf
habe ich sie nicht regardiert,«« säd Dörchläuchten en beten gnäglich, »»üm so
etwas kümmere ich mich nicht. – – »Ah,« säd Fridrich Franz, »der Herr Vetter
werden schon die Augen aufmachen, wenn das kleine, sanfte, weiße Täubchen hier
hineinflattert.« – »»Wie?«« frog Dörchläuchten ganz verdutzt, denn hei hadd
Stining ganz vergeten, »»hier hineinflattert? – Hier bei mir?«« – »Ew. Liebden
haben ihr ja einen Beweis Ihrer Gnade versprochen.« – »»Denn haben wir das in
unserer unbegreiflichen Dämlichkeit getan,«« brok Dörchläuchten hellschen
argerlich mit sick sülwst herute.– »»Gott bewohr uns! Kümmt de hüt ok noch!«« –
»Dörchläuchten . . . .« kamm Rand hiräwer tau. – »»Was willst Du?«« rep
Dörchläuchten un gung falsch un forsch up em in. – Rand hadd em nu girn för dit
hastige Wesen wedder en beten pisackt; äwer de Gegenwärtigkeit von den Sweriner
Herzog let keine Wedderwürd' tau, hei säd also blot de- un wehmäudig: »Ach,
Gott! Ick mein man, wi krigen am En'n hüt doch noch en Gewitter.« – »»Leiwer
Gott,«« säd Dörchläuchten, in sine Hitz ganz afkäuhlt, »»ok dat nu noch!«« –
»Ja, un denn is de Hofrath dor buten mit . . . .« – »»Ih wat! Denn lat em, taum
Kukuk, 'rinne, dat wie em los warden!«« – Rand gung, un Fridrich Franz frog:
»Wat is denn . . . .?« – »»Ih, wat sall't sin,«« säd Dörchläuchten
verdreitlich, »»ok en Frugensminsch is't.«« –

Hir kamm de Hofrath 'rinne; hüt nich so drist un liktau, as süs, ne, ebenso
stiw, as den Dag vörher, as hei Geld anschaffen süll, un sprok ok Hochdütsch,
un an sinen Arm hadd hei 'ne lütte hübsche Fru in de besten Johren, so tüschen
dörtig un föftig, de sick hellschen blank makt hadd un vör Dörchläuchten in
deipste Ihrfurcht knickste un reverenzte, as wüßte sei recht gaud, wat de Sak
up sick hadd, dat sei hir taulaten wir. – »Die hohe Gnade,« fung de Hofrath an
un makte sinen deipsten Diner. – »»Ja, is All schön, is All gaud,«« föll
Dörchläuchten in, woll noch en beten verdreitlich, äwer doch ogenschinlich
dörch de Ihrfurcht nahsichtiger makt. – »»Willen sick Beid' frigen,«« säd hei
kort tau den Herzog. – »So? – So?« säd de un gung munter up dat Por los, »nun,
denn gratulier ich tau dem zukünftigen, neuen Ehestand!« – »»Neuen Ehestand!««
foll Dörchläuchten en beten giftig in, »»is sin virt' Mal all. – Hett vel
courage! – Na, na,«« wend'te hei sick an den Hofrath, »»is All schön so, ganz
schön!«« – »Mit meinem tiefgefühltesten Dank und Respekt,« fung de Hofrath
wedder an un dinerte, »wage ich die Hoffnung auszusprechen, Ew. Durchlaucht auf
unserer fröhlichen Hochzeit zu sehen.« – »»Was? – Was? – Wir? – Wir auf der
Hochzeit?«« – »Das ließ' ich mir nicht zweimal sagen,« föll Fridrich Franz
lustig in, »un den ersten Tanz mit der schönen Braut!« – Un de Brud knickste,
un de Hofrath dinerte un säd: »»Die ausgezeichnete Gnade, mit welcher
Durchlaucht mich stets überschüttet haben, und welche Hochsie auch heute Morgen
noch, als ich das Glück hatte, bei dem Lever . . . .«« – »Ja, 't is gaud, is
All gaud,« sned em Dörchläuchten dat Wurd af, indem hei 'ne Angst hadd, dat de
Anner dormit 'rute kamen künn, dat hei em Geld bröcht hadd, un wil hei em doch
woll noch mal sihr nödig hewwen künn, set'te hei hentau: »Na, willen seihn;
wenn't mäglich is, ward ick kamen.« – Dormit was de Vörstellung tau En'n un dat
Pörken knickste un dinerte ut de Dör. –

»Luter Dummheiten!« rep Dörchläuchten. »Allens üm de Wiwer willen! – Hüt krigen
wi en slimmen Dag, un Vedder Liebden sälen seihn, en Gewitter giww't ok noch,«
dormit lep hei an't Finster un kek in den Hewen. – De junge Herzog wüßte so
tämlich Bescheid mit Dörchläuchten sine Schrullen un Stuken, hei kennte sinen
Grugel vör de Frugenslüd', nu wil hei dit sinen eigenen Verfat nah för 'ne
dämliche Inbillung estimiren müßt, so makte em dat en heimlichen Spaß, mit
Dörchläuchten sinen Wedderwillen sinen Putzen tau driwen; hei kennte äwer ok
sine Angst vör en Gewitter, un dat de oll Mann sick dorvör ängstigte, dat
jammerte em, denn hei was en gaudmäudigen Mann un säd also: »»Ich glaube nicht,
daß wir ein Gewitter kriegen, das Wetter sieht mir zu fest aus.«« – »Ne, ne!
Sei seggen't All; äwer weiten dauhn s' 't ok nich. De Einzigste, de't weiten
deiht, dat's de olle Konrekter; de weit't äwer gewiß.« – »»Was ist das für ein
Mann?«« frog de Herzog. – »En ollen klauken Kirl is't; äwer en ollen, grawen
Kirl is't,« säd Dörchläuchten verdreitlich, »er untersteht sich, uns zu
widersprechen; aber er ist mir in Witterungsangelegenheiten sehr notwendig, ich
werde ihn kommen lassen müssen.« – »»Warten Ew. Liebden noch ein wenig,«« säd
de jung Herr, »»ich werde mal selbst draußen hinausgehen und mich auf dem
Markte nach dem Wetter umsehn,«« un dormit gung hei 'rute.

Buten up den Mark sach hei denn nu an den Hewen idel Sünnenschin, un as hei so
üm dat Rathhus herümmer promeniren gung, dat hei up de anner Sid ok mal
tauseihn wull, sach hei up de Strat ok idel Sünnenschin, denn dor stunnen twei
Por Lüd' in vullen Glanz un Staat; dat ein Por was de Hofrath Altmann mit sine
Brud, de eben Adjüs säd un mit Lachen un Hägen sinen Weg nah den Rathskeller
tau Kunsten namm, un as hei bi den 'rinne kamm, utrep: »Kunst, 'ne Buddel Win
von den besten, un för mine leiwe Brud en Glas Muschat, denn unsern Herrgott
sin Dag fängt hüt lustig an: Kägebein un Korlin Soltmanns maken Dörchläuchten
ehre Vesiten.« – Dat anner Por, wat mäglich noch düller upfidummt was,
stolzirte vör em up un strahlte driwens in de Dör von de Paleh 'rinner. – As de
Herzog in den Vörsaal kamm, was Rand mit dat Por in en forschen Diskurs un hei
brok em eben kort mit de Würd' af: »Süh so! Dor kümmt Dörchläuchten von
Meckelnborg-Swerin eben, den känen Sei sülwst dornah fragen,« dormit lep hei
furt, denn Dörchläuchten sine Klingel rasterte nich för de Langewil. – »»Was
ist denn?«« frog Fridrich Franz un gung neger. – Korlin-Dorimene Soltmanns was
an de Hofluft gewennt, sei schot also in einen Knicks tausam un slog de Ogen
dal, un't let, as wenn sei Knöpnadeln up den Fautbodden säuken ded; Kägebein
was noch tau frischbacken, as dat hei sick tau benemen verstahn süll, un de
grote Freud', de hei Dörchläuchten mit sinen Dank för den Hofpoeten un de
Vorstellung von sine Brud maken wull, was em tau Kopp stegen, un de Dichtkunst
kamm bi em wedder tau'n Dörchbruch, un de reckt en Minschen nah baben; hei
verget also den Diner un fung an:

»Ich bin der neue Hofpoet,
Vormal'ger Av'kat Kägebein,
Dies Dorimene, die hier steht,
Schon längst die holde Muse mein,
Mir attachiert durch Amors Bande.
Und so steh ich – und so stell' ich – und so sitz' ich . . . .«

Wider kamm hei nich; Fridrich Franz fung herzlich an tau lachen un säd: »»So
sitz' ich auf dem Sande. – Nicht wahr? das meinem Sie.«« – Kägebein kek em an,
wull wat recht Schönes seggen, kreg äwer dessentwegen leiwerst gor nicks 'rute,
un taum Äwerfluß müßt nu ok grad' Rand dörch den Vörsaal lopen: »Nu sall ick
doch den Konrekter halen.« – »»Wen?«« frog Fridrich Franz. – »Unsen Konrekter,
wegen dat Gewitter.« – »»Das ist ja dummes Zeug,«« säd de Herzog, »»es wird ja
kein Gewitter.«« – »Ja, Dörchläuchten von Meckelnborg-Schwerin,« säd Rand un
treckte mit de Schullern, »dat mag in den Schwerinschen so sin, wenn wi uns hir
äwer en Gewitter in den Kopp setten, denn möt dat 'ruppe kamen,« un dormit
schow hei af. – »»Ei, das ist ja . . . .«« rep Fridrich Franz, dreihte sick up
den Hacken 'rüm un ret de Dör tau Dörchläuchten sin Kabinett up un säd: »»Herr
Vetter, es wird kein Gewitter, verlassen Sie sich . . . .«« – Hei kamm nich
wider, denn Dörchläuchten kek stiw un starr achter em weg nah de Dör un rep:
»Wat? – Wat is dit?« – De Herzog dreihte sick üm, dor stunn de Hofpoet un
treckte Korlin, de sick so'n beten von en natt Johr vermauden sin müggt, äwer
den Süll. – »Wat will Hei?« rep Dörchläuchten. – Kägebein makte den Puckel
krumm, un as hei Dörchläuchten sin willes Wesen nich mihr sach, funn hei de
Kuntenanz wedder:

»Apoll und Venus stehen hier zusammen,
Um vor dem Jupiter das Knie zu beugen
Und sich in tiefen Ehrfurchtsflammen
Vor seinem Zepter zu verneigen;
'Ne holde Braut ist diese Dam',
Ich aber bin der Bräutigam,
Wir wollen . . . .«« –

»Wat will Hei?« bröllte Dörchläuchten in vulle Wuth. – »»Vetter Liebden, Vetter
Liebden!«« rep Fridrich Franz, »»'s ist ja nichts Böses, sie wollen sich
heiraten.«« – Hei säd dit gaudmäudig; äwer de Schelm satt em in den Nacken, un
hei müßte sick afwennen, dat hei sin Hägen versteken künn, denn Dörchläuchten
sine Anstalten wiren ganz dornah andahn. Hei gung up dat Por los, langsam,
stillswigend, äwer de Ogen funkelten em, un as Kägebein nu anfung tau stamern
un wat ganz Unrimsches von ›Amors Pfeil‹ un ›Hymens Bande‹ tau vertellen, dunn
brok hei los: »Will'n Jug frigen? – Ok en beten frigen? – Sall ok woll tau
Hochtid kamen? – Frigt Jug taum Deuwel! – Wat sall ick dorvon weiten!« – Hir
tred de Sweriner Herzog denn wedder dortüschen, den de oll arm Kägebein doch
tau sihr jammern würd, un säd: »»Herr Vetter, das ist ja ganz vorzüglich, wenn
sich Ew. Liebden Hofpoet verheiratet. Denken Sie bloß, wenn aus dieser Ehe so
eine kleine poetische Nachkommenschaft entsprösse, was wäre das nicht für ein
Glück für Ew. Liebden Landen, ja auch für die meinigen! – Wir haben wahrlich
keinen großen Überfluß an diesem Artikel, und wenn sich so mit der Zeit ein
Schwanenbund an der Tollense oder der Sude oder der NebelKleine
mecklenburgische Flüsse. etablierte, was würde das nicht für einen Glanz auf
unsere Regierung werfen!«« – »Ick frag den Deuwel nah de ollen Dichters!« rep
Dörchläuchten, äwer all en beten ruhiger, »des' hir is ok man blot den ollen
Hofrath Altmannen sine Uplag'.« – »»Das muß ein braver Mann sein, wenn er dazu
geraten hat.«« – »Mag den Deuwel sin!« säd Dörchläuchten, »hei 's ok man so so.
– Na, nu gaht man! Frigt Jug in Gotts Namen! – Mi lat't äwer taufreden. Nu gaht
man, ick will nicks mihr von Jug weiten, un Hei sall mi ok kein Gedichten mihr
maken. – Mak Hei weck up min Christel-Swester un de Kammerjumfer hir, de
känen't verdragen. – Nu gaht man!«– Nu treckte denn nah vel Bücklingen de olle
arme Hofpoet mit sine Dorimene af, un Fridrich Franz in sine prächtige, lustige
Gaudmäudigkeit gung achter em her un kloppte em in de Dör up de Schuller un
säd: »»Ja, geht nur, geht nur! Und wenn der Herr Vetter Liebden nichts von
Gedichten wissen will, denn bin ich ja noch da, Ihr könnt mir immerhin ein oder
ein paar Schock von Euren Poemen dedizieren.«« – »Ja,« rep Kägebein un de Ogen
blänkerten em ordentlich, »ich habe noch ein auserwähltes Stück: ›die auf den
Backofen geschobene Schöne oder der Sprung durch den Schlehdorn‹.« – »»Das ist
das Rechte, so etwas liebe ich,«« säd Fridrich Franz un schow den Poeten äwer
den Süll, »»aber nun geht nur!««

Dat was nu licht seggt, un de Poet gung ok mit sinen gelen, güldnen Schatz;
äwer wid kamm hei nich, denn ut de Finstern von den Rathskeller keken en por
Gesichter, de den Herrn Hofrath Altmannen un den Rathskellermeister Kunsten
hurten, un dorup danzte de Spaß, as wenn en Putscheneller up't Seil danzt, un
Kunst rep: »Herre Je! wo's't mäglich? – De nige Hofpoet un Korlin Soltmanns! –
Kamt 'rinne, Kinnings, hüt ward't hir lustig. – Korl! – Wo is hei denn? – Korl!
« –

Un de nige Hofpoet un Korlin-Dorimene kemen 'rinne, un Kunst rep: »Korl, en por
Gläser för de Herrschaften!« un de olle schawernacksche Hofrath frog: »»Hett
sick woll recht freut, uns' oll Dörchläuchting?«« – Un de Dichter was noch so
verdutzt, dat hei nich mit en Vers antwurten kunn un binah mit de ganze
Wohrheit tau Dag' kamen wir; äwer Dorimene was nich vergews Johre lang an den
Hof west un hadd 'ne grote geistige Gegenwärtigkeit un log tau de Ihr von ehren
taukünftigen Husstand un säd: Dörchläuchting hadd sick ok sihr freut, un
Dörchläuchting wir en ollen prächtigen Herrn, un de Sweriner Herzog . . . .!
na, dor wull sei gor nicks von seggen, un sei wiren in höchsten Gnaden
entlaten. »'Rute smeten sünd s',« flusterte de olle venynsche Hofrath den
Rathskellermeister in de Uhren. – Un de Dör gung up, un herinne kamm de oll
Böttcher Holz. –

Hei hadd sick sinen langen, blagen, sünndagsch-nahmiddagschen Rock antreckt,
sin Schortfell hadd hei anbehollen, indem dat sine Hosen sick nich recht seihn
laten kunnen, un in desen Anbetracht set'te hei sick ok en beten in de Schuling
up Kunsten sinen Lehnstaul, de achter den Aben stunn, grawwelte in de
Westentasch, halte vir Gröschen in meckelnbörgsche Schillings 'rute, läd sei up
den Disch un säd recht düdlich un vernemlich mit en Nahdruck: »»Herr
Rathskellermeister, en grotes Glas franschen Win.«« – »Korl! – Je, ick heww
velen franschen Win; dor is Grawes un Langkork un ok säuten Muschat.« – »»Denn
gewen S' mi Grabowschen.«« – »Korl! en grot Glas Grawes!« – »»Dat ward Sei
wunnert hewwen, dat ick Sei so wenig in Nohrung set't heww, äwer ut bösen
Willen is dat nich gescheihn. – Indessen dennoch – de Welt dreiht sick – Hus un
Goren hewwen sei mi dunn verköfft – äwer de Welt dreiht sick – Hus un Goren
sünd wedder baben – wat west is, kann wedder warden«« –

»Mein Gott doch!« rep de Hofrath von't Finster ut dortüschen, »dor kümmt de
Konrekter mit sin Dürten Holzen an den Arm, un Rand geiht dorbi, un sei gahn
driwens up de Paleh los.«– »»Wat Deuwel! wat heit dit?«« – »Wo? min Swager is
jo woll dull worden?« – »»Dieses ist mir wunderbar!«« so gung dat dörchenanner,
Allens was ut den Lim, blot oll Böttcher Holz reckte sin lang Liw noch höger un
kloppte Kägebeinen up de Schuller: »Herr Avkat, mi is dat nich wunderbor – de
Welt dreiht sick – wat unnen liggt, möt baben kamen – Hus un Goren –
Dörchläuchten sülwst hett up min Stining ehr Bedd legen, un min Dürten ward Fru
Konrektern. – De Welt dreiht sick – un uns' eigen Dörchläuchten hett s'
enventirt.« – »»Wahrhaftig!«« rep de Hofrath un lep an dat Finster an de anner
Sid, »»de Konrekter geiht mit Dürten Holzen in de Paleh «« –

Un so was dat: de Herr Konrekter gung mit sin Dürten in de Paleh, un as hei in
den Vörsaal kamm, bröchte hei Dürten an en Staul un säd: »Hir settst Du Di
dal.« – Un de Herr Kammerdeiner Rand sprung hir nu up em in un säd: »»Herr
Konrekter, ick heww Sei dat all in Ehren Hus' seggt, wat sall Dürten? – Wat
sall dit? – Wat sall dit?«« – Un de Konrekter dreihte sick so halw üm un säd
äwer de Schuller weg: »Hir sall gor nicks! – Verstahn S' mi? Ick will,« un
dormit gung hei in Dörchläuchten sin Kabinett. – –

So as hei in de Stuw 'rinne kamm, gung Dörchläuchten up em in un frog:
»Konrekter, giwwt dat hüt en Gewitter?« – Un in den sülwigen Ogenblick säd
Fridrich Franz: »»Es ist ja nicht möglich! – Nicht wahr? – Wie sollte heute ein
Gewitter herauf kommen?«« – De oll Konrekter makte sinen Dörchläuchten en
deipen Diner un dreihte sick nah Fridrich Franzen üm un säd: »Dörchläuchten von
Swerin, ick bün en ollen Schaulmeister, un ick hoff tau Gott, dat ick tidlewens
min Ding'n dahn heww: Weder kann ick äwer nich maken, un kann't ok nich
prophenzeihn, denn de ollen Propheten sünd dod, un de nigen bitt de Wulf. – Un
dorüm bün ick hüt hir ok nich herkamen. – Sei, Dörchläuchten,« un hir wend'te
hei sick an sinen gnedigsten Landesherrn, »Sei hewwen in den Nemerowschen Holt
vör en por Dagen eine arme Frugensperßon in Schimp un Schan'n bröcht, un dit
brave Mäten is mine Brud.« – »»Nu hett de ok 'ne Brud! – Ok 'ne Brud! – Nu heww
'ck all drei!«« rep Dörchläuchten un fohrte von den Staul tau Höchten. – »Ja,«
säd de Konrekter, »Dürten Holzen is min Brud un 'ne brave Brud,« un dormit
dreihte hei sick üm un makte de Dör up: »Dürten, kumm herin! – Un dit is sei.«
– »»Wat sall ick mit de Brudten?«« rep Dörchläuchten un sprung in de Stuw
herümmer. »»Wat heww ick mit Brudten tau dauhn?«« – »Wat Sei mit anner Lüd'
Brudten tau dauhn hewwen,« säd de Konrekter sihr ruhig, »weit ick nich, ick
meng mi nich as en unbedarwsam Mann in Ehre Angelegenheiten, äwer wat Sei mit
mine Brud tau dauhn hatt hewwen, dat weit ick. – Seihn S', hir steiht sei« – un
Dürten stunn – wo stunn sei! – blaß, äwer tau jede Tid bereit, en heiligen Eid
tau swören, dat sei 'ne gerechte Sak hadd, hadd äwer tau ehre Säkerheit ehren
Herrn Konrekter an de Hand fat't – »un nu seggen S' ehr, Dörchläuchten, dat
dat, wat scheihn is, in Äwerilung scheihn is.« – »»Gaht man! gaht man!«« rep
Dörchläuchten, »»ick will nicks mihr von Jugen Kram weiten.«« – »Ne,
Dörchläuchten, so gahn wi nich. Ick weit recht gaud, dat Sei nich so up en
Sturz all de Lüd', de dat in den Nemerowschen Holt mit anhürt hewwen, her
kumplementiren känen un verlang dat ok nich: för mi un min Dürten is dat naug,
wenn Sei in Gegenwart von Ehren hogen Verwandten von Swerin« – hir makte hei
Fridrich Franzen en deipen Diner tau – »blot seggen, Sei hewwen dat nich so
meint.« – »»Was ist denn dies Alles?«« frog Fridrich Franz. – »Dummes Tüg!« rep
Dörchläuchten, »Frigeri! luter Frigeri! De olle dumme Kirl will ok frigen.« –
»»Dat will ick Sei seggen, Dörchläuchten von Swerin, dese hir, Dürten Holzen,
wat nu mine Brud is, is in den Nemerowschen Holt för ehre leiwe Swester Stining
uptreden, de Sei jo kennen, denn dat is dat junge Mäten, wat Dörchläuchten in
sinen ümgesmetenen Taustand plegt hett, un dunn hett Dörchläuchten sei 'ne
Perßohn näumt un hett 'ne unbescheidene Anspelung makt, as wenn sei Jagd up
Mannslüd' makte, un namentlich up mine Perßohn.« – Hir sackte Dürten Toll för
Toll tausamen. –

Fridrich Franz hadd bet tau desen Punkt de Sak hellschen irnsthaft in't Og'
fat't, denn de oll Konrekter kamm em würklich sihr irnsthaft vör, un Dürten
sach so ut, as wenn't jüngste Gericht nahgradens los gahn süll; äwer as hei de
Beiden so vör sick stahn sach un sick dat vörstellig makte, dat Dürten up den
Konrekter orndlich Jagd makt hadd, rigelte sick de Dör von de Irnsthaftigkeit
up, un de unbannigsten, lustigsten Gedanken schoten herute un schoten
Koppheister un flogen Rad un mit en ungeheuer lustig Lachen rep hei: »Vetter
Liebden, Vetter Liebden! Sie führen eine lustige Hofhaltung!« –Vedder Liebden
wüßt nu eigentlich nich wat von Bedüden tau seggen; äwer de oll Konrekter hadd
noch wat up den Harten, wat hei los warden müßt. – »»Dörchläuchten von Swerin,
wenn Sei lachen willen, kann ick Sei dat nich wehren, un't kümmert mi ok nich,
denn Sei sünd nich min Landsherr.«« – »So is't recht,« säd Dürten still vör
sick hen, »hei is nich uns' Landsherr.« – »»Äwer an Sei, Dörchläuchten von
Meckelnborg-Strelitz,«« säd de Konrekter un richtete sick en En'n lang höger,
»»richt ick mine Red'. – Wat ward de Welt nah hunnert un dusend Johren von
einen Herzog von Meckelnborg seggen, de sine truesten Unnerdahnen nich gerecht
worden is? –Würd Sei dat nich in de Kron herinner regnen?«« – »In de Kron
herinner regnen,« säd Dürten still vör sick hen. – »»Wat will Hei denn? – Ick
will jo ok seggen, dat sei kein Jagd up Em makt hett. Un nu wat will Hei denn
noch mihr?«« – »Vetter Liebden,« säd Fridrich Franz, de wildeß üm Dürten
ringsrümmer gahn was, »Sie müssen auch noch sagen, daß Dorothea Holzen ein ganz
vorzügliches, tüchtiges Mädchen ist und wohl dazu geschaffen, den Hausstand des
Herrn Konrektors zu einem glücklichen zu machen.« – »»Will ick ok, äwer nu gaht
ok.«« – »Dürten, büst Du dormit taufreden?« frog de Konrekter. – »»Dat bün
ick,«« säd Dürten un makte en deipen Knicks vör Dörchläuchten von Strelitz un
Dörchläuchten von Swerin un gung mit den Konrekter ut de Dör. – »Tau de Hochtid
kam ick äwer nich!« rep Dörchläuchten achter her. – »»Is ok nich nödig,
Dörchläuchten,«« säd de Konrekter up den Süll, »»'t ward man 'ne ganz stille.««
– »Rand!« rep Dörchläuchten, »lop em nah un frag em, wat dat würklich hüt kein
Gewitter ward?«

De Konrekter gung mit sin Dürten äwer den Mark; äwer em gung't grad' as den
Hofpoeten, hei kamm ok nich sihr wid, denn as hei an den Rathskeller vörbigahn
wull, würden dor de Finstern upreten un de Hofrath Altmann rep: »Konrekter,
kamen S' 'rin, twei Brudpor sünd all hir!« – Un de Hofpoet lagg in en anner
Finster un deklamirte wat äwer den Nigen-Brambörgschen Mark 'räwer, wat kein
Minschenseel verstahn hett, mäglich hei sülwst nich, un achter em reckte oll
Böttcher Holz sinen langen, magern Hals ut un säd: »»Kamen S' 'rin, Herr
Swigersähn, ick bün ok hir.«« – Un Dürten säd: »Gott in den hogen Himmel, den
ollen Mann is sörre gistern wat in de Knaken fohrt, wat deiht de up den
Rathskeller!« – Up de Strat 'rute stört'te äwer Kunst sülwen, un de lütte Kirl
hadd't wohrhaftig ilig, hei sprung up den Konrekter in un fot sine beiden Hän'n
un treckte un ret doran herümmer, as müßt hei sick vör allen Dingen irst dorvon
äwertügen, wat sei beid' ok würklich mit den Konrekter tausam wussen un echt
wiren, un fot em dunn rund üm un rep: »»Swager, Swager! Um einen einzigen
dummen Streich von mi süllen wi Beiden utenanner kamen? Dat kannst Du nich
willen.«« – »Herre Gott!« rep Dürten dormang, »min oll Vader! Kik, kik! Hei
hett wohrhaftig Win in sin Glas. – Ne, wi möten 'rinner, de makt uns süs noch
Elend.« – Un de Konrekter fat'te sinen Swager wedder üm un säd: »»Kunst, de
dummsten Streich slagen männigmal taum Gauden ut, Din dumm Stück is för mi gaud
inslagen. Kik her, Dürten Holzen is min Brud.«« – »Weit ick, weit ick, Bäcker
Schulisch is vermorrntau all vör Dau un Dag' hir west un nu het't hir up den
Mark utposaunt. – Un Dürten, min leiw' Swägerin, sünd Sei mi denn noch bös?« –
»»Ne, Kunst, vergewen un vergeten! Äwer unsen Stock krigen Sei doch nich.««–
»Will ick ok nich,« rep de lütte Kirl un sprung unner de groten Swibbagens
taurügg, worin vör allen Dingen 'ne grote Pracht von dat Nigen-Brambörgsche
Rathhus besteiht, un rep: »Korl! Den groten Lehnstaul ut dat Kontur för minen
Swager! Korl! Min Fru sall kamen, Dürten Holzen wir hir!«

Un as sei 'rinner kemen in de Stuw, kamm Hofrath Altmann mit sin Brud up ehr
tau un rep: »»So is't recht, Konrekter, wi hewwen Beid' uns' Bol' Punsch von
den Wihnacht-Abend verluren.«« – Un Kägebein drängte sick vör mit en grotes
Glas Win un deklamirte:

»Amor hat dich scharf getroffen,
Hat Dir Dürten angeleimt,
Darum trinke frei und offen,
Weil der volle Becher schäumt.« –

Un Kunst rep: »»Korl! De Stadtmuskant sall kamen!«« – Un de oll Böttcher Holz
gung mit sin Glas Grabowschen up Dürten tau un säd: »Dürten, heww ick dat nich
ümmer seggt? Wat unnen liggt, möt baben kamen – Hus un Goren . . . .« –
»»Vatting, Vatting, wo kümmst Du hir up den Rathskeller? – In dese Zech?«« –
»Dürten, de Welt dreiht sick; Dörchläuchten hett up Stining ehr Bedd legen. –
Stining geiht hüt Morrn nah Dörchläuchten, sall sick 'ne Gnad' utbidden – Hus
un Goren. – Süh! Dor geiht s' hen!« – »»Wohrhaftig!«« rep Dürten un sprung an't
Finster, »»sei geiht nah de Paleh! – Stining, Du wardst doch nich . . . .!«« –
Swabb, slog de Hofrath Altmann ehr dat Finster vör de Näs' tau: »Laten S' ehr
doch. – Hüt is en gauden Dag, un Dörchläuchten ward mitdewil mör naug sin.« – –

Stining gung äwer den Mark nah de Paleh, äwer sei gung, as wenn sei tau Kirchen
gung, sei sach nich rechtsch noch linksch, sei hadd sick ganz in ehre Gedanken
fat't, un ehre Gedanken stunnen up ehr einzigstes Glück in desen Lewen, up
ehren Wilhelm. – In de Kirch un äwer de ewigen Wünsch' von dat arme
Minschenhart regirt en anner Herr, as in en dörchläuchtigstes Paleh; äwer ehre
Gedanken wiren derentwegen doch nich unheiliger, un sei hadd in desen Ogenblick
in ehren kümmerliche Antog un ehren mächtigen Hartensdrang eben so rein un
unschüllig in de Kirch de groten Gottesgnaden herunner beden künnt, as sei up
Stun'ns fürstliche Gnaden up sick 'runner bidden wull; denn wat sei bidden
wull, dat wiren in ehren Ogen dat Fundament un de Bustein von den Altor, up den
sei unsen Herrgott einmal ehr stilles Opfer ansticken wull – en ihrboren
Husstand.

»Na, wat willst Du denn?« frog Rand, as sei in de Paleh 'rinner kamm. – »»Ick
will Dörchläuchten spreken,«« säd Stining. – »Dorvon hewwen wi vermorrntau all
naug,« säd de Herr Kammerdeiner, »mak, dat Du wedder nah Hus kümmst.« – »»Ne,««
säd Stining sihr sachtmäudig, äwer ok sihr bestimmt, »»ick bün hirher bestellt,
de Sweriner Herzog un Dörchläuchten sülwst hewwen mi hirher bestellt.«« – »Na,
ick glöw gor!« rep Rand en beten lud, »wat hett Dörchläuchten tau bestellen? –
Dörchläuchten hett gor nicks tau bestellen, dat is min Sak. Du . . . .« Wider
kamm hei nich, denn Wilhelm Halsband stunn tüschen em un Stining un säd: »»Un
sei sall nah Dörchläuchten.«« – »Un sei sall nich,« rep Rand, »un Du geihst in
de Bedeintenstuw un täuwst, bet Du raupen wardst.« – »»Un sei sall,«« rep de
Löper, ret de Dör von den Vörsaal up un drängte Stining äwer den Süll. – »Dat
sall Di dür tau stahn kamen,« rep Rand in vulle Wuth, äwer hei snappte mit de
Red' af, denn vör em stunn de junge Sweriner Herzog un säd mit so'n spöttschen
Schin üm den Mund: »»Warum denn so heftig, mein lieber Rand?«« – Un Rand was
heftig; dat schreckliche Gefäuhl, wat en orndlichen Kammerdeiner ümmer mit sick
'rümmer dragen möt, dat hei nicks nich tau kummandiren hett, hadd em äwernamen,
hei kamm sick vör, as en Bucklamm, wat afset't is, un in desen Taustand verlet
em nu de kammerdeinerliche Besinnung. hei hadd kein Hofluft mihr in de Näs',
hei hadd äwerall man blot knapp noch Luft, un hei prust'te 'rute: »Wat de
will . . . ., wat hei will . . . ., wat sei will . . . ., wat sei all
willen . . . ., dat weit ick, frigen willen sei sick.« – Un de spöttsche Schin
üm Fridrich Franzen sinen Mund spelte en beten greller, as hei den Herrn
Kammerdeiner in sine ohnmächtige Wuth ansach, äwer as wenn 'ne Wulk äwer en
Saatfeld flüggt, so was dese Schin vergahn, un de leiwe Sünnenschin von de
hellste Minschenleiw lagg dorup, as hei sick an Stining wendete un ehr in de
Ogen kek. – Nich ümmer is de Blick, de up en jung Mäten follt, rein, un bi em
sall't jo ok männigmal anners west sin, äwer in desen Ogenblick was dat Og' so
rein, as de Sünn, un dat schinte in Stining ehr Og', as wenn de Strahlen-Sünn
in den blagen Hewen kickt, un hei frog: »Un willst Du denn frigen? un desen
jungen Minschen taum Mann hewwen?« – »»Ja, Herr,«« säd Stining un kek den
Herzog in de hellen Ogen, as wenn de blagen Hewen in Tru un Wohrheit Antwurt
gewen sall – »»ja, Herr, 't is min Brüdjam; äwer Dörchläuchten will 'n nich ut
sinen Löperposten losgewen, un dit is hüt Morgen min Gnadengang.«« – »Un de
sall nich vergews sin,« säd Fridrich Franz, »kumm!« – Dormit treckte hei
Stining in Dörchläuchten sin Kabinett.

Un in den Vörsaal stunn de Herr Kammerdeiner Rand vör den Löper un ranzte em
an: »»Un Du willst minen Posten hewwen?«« – »Ne, Rand,« säd Halsband. – »»Un Du
willst hir Kammerdeiner warden?«« – »Doran heww ick nich dacht, Rand.« –
»»Dacht? dacht? – Du willst dat! – Minentwegen känt Ji hir All vergrisen un
vergragen; ick will mi den Deuwel dorüm kümmern!«« Un dormit lep de olle brave
Kammerdeiner ut de Dör, un Wilhelm Halsband lep achter em her un rep: »Rand!
Rand!« äwer hei hürte nich un lep driwens 'räwer nah Krischan Schulten sin
Duwwelbir. –

Un Wilhelm Halsband satt in den Vörsaal un hürte mit dat eine Uhr, wat dor
vörgung, un mit dat anner hürte hei von den Rathskeller her: ›So leben wir, so
leben wir, so leben wir alle Tage,‹ denn de Stadtmuskant spelte den Dessauer
Marsch, un Allens sung mit, un den ollen Konrekter sine Stimm was as Kanter
düdlich dörch tau hüren. – Äwer wat hei in Dörchläuchten sin Kabinett hürte,
dat was doch för em leiwlicher tau hüren, as alle Gesang, denn Stining ehre
Würd' flogen an sin Uhr, as wenn de Baukfink in den irsten Frühjohr dörch Storm
un Regen singt. – Dor binnen bi Dörchläuchten was Storm un Regen, bi
Dörchläuchten Storm, bi Stining Regen; äwer mitdewil würd dat stiller, un de
Dör gung up, un Stining kamm tau ehren Wilhelm, namm em bi de Hand, ledd'te em
in de Stuw un säd: »Dörchläuchten, seihn S', dit is min Wilhelm.« – »»Is Din
Wilhelm? Un ick wull den Bengel tau minen Kammerdeiner maken. – Dit's hüt
morgen all de virte.«« – »Ja, wirklich,« smet Fridrich Franz dortüschen, »für
Verlobungen ein gesegneter Tag. Aber von allen vieren gefällt mir diese am
allerbesten. – Wenn Vetter Liebden nur sehen wollen: was ist das für ein
schmuckes Paar!« – »»Ick frag gor nicks nah en smuckes Por,«« säd Dörchläuchten
argerlich. »»De Kirl hett mi ümmer gefallen, un dorüm wull ick em tau minen
Kammerdeiner maken.«« – »Aus einem Läufer wird nie ein guter Kammerdiener,«
smet Fridrich Franz hen. – »»Äwer de oll Rand ward mi all tau nägenklauk, will
Allens beter weiten,«« rep Dörchläuchten. – »Vetter Liebden haben ja so viele
Dienerschaft zur Auswahl, und dann haben Sie ja dem kleinen Mädchen eine Gnade
verheißen . . . .« – »»Ja, ja,«« rep Dörchläuchten un lep in de Stuw up un dal,
»»heww't seggt – hett mi plegt – hett mi plegt«« – un hir kek hei taum irsten
Mal Stining genauer an – »»ja, 't is de sülwig, von den Nemerowschen Holt her –
heww ehr dunn wat tau Leden seggt – hett mi doch plegt. – Na, denn nimm em Di!
Äwer nu makt, dat Ji weg kamt, will nicks mihr weiten!«« – De Löper kennte
sinen Herrn, hei makte en Diner, Stining en Knicks, un stumm un selig gung dat
Por ut de Dör.

»So,« säd Dörchläuchting ganz swack, »Vetter Liebden müssen mich entschuldigen.
Ich bin zu alteriert, bin zu angegriffen, ich muß mich zu Bette legen. – Un
denn künn der Deuwel hir noch mihr von de Ort herinner bringen,« säd hei
giftig. – Wo's Rand?« – Fridrich Franz treckte an de Klingel, ein Lakay kamm
herinne. – »Wo's Rand?« frog Dörchläuchten. – »»Is woll vermorrntau en beten
utgahn, Dörchläuchten.«« – »Kann ok ganz wegbliwen!« rep Dörchläuchten. »Kumm!«
– Dormit makte hei den Sweriner Herzog en Diner un gung in sin Slapkabinett.

De Löper un Stining wullen nu äwer den Mark gahn, äwer sei kemen ok nich wid:
de Gesellschaft up den Rathskeller was mitdewil mit Win un Musik gaud in den
Swung kamen, äwer indessen dennoch hadden de Weck von ehr all lang' up de Lur
stahn un hadden sick den Kopp termaudbarst, wat dat mit Stining ehren Gang för
'ne Bewandnis hadd, un nu kamm Stining mit ehren Wilhelm an de Hand ut de
Paleh, un de olle Hofrath, de den feinsten Rüker in so'ne Saken hadd, rep: »Ick
wedd twölw Buddeln Win, de sünd nu ok Brudlüd'!« – Un nu stört'te denn de ganze
Gesellschaft 'rute up de Strat, dat Por tau begrüßen, blot Böttcher Holz un
Dürten nich, denn Dürten hadd noch tau rechter Tid unner den Swibbagen ehren
ollen Vader bi de Slippen von sinen Sünndagsnahmiddagschen arretirt un säd:
»Vader, Vader! Ick bidd Sei üm Gottes Willen, dit ward jo en Upstand, un wo
paßt sick dat för uns Börgerslüd'!« – Un de Oll wull nich Order pariren un rep:
»»Börgerslüd'? De Welt dreiht sick. Wat unnen liggt, kann baben kamen.«« – Äwer
Dürten höll wiß.

Un Kunst rep ein äwer dat anner Mal: »Korl!« un gung dat nige Por mit Wingläser
unner de Ogen, un de Muskanten blosen ut dat Finster 'rute, un de Poet Kägebein
stunn vör dat Nigen-Brambörgsche Rathhus un deklamirte äwer den Mark 'räwer:

Alles liebt sich heut' mit Eifer;
Stining auch hat ihren Läufer,
Der Konrekter hat sein Dürten,
Und des Hofrat Altmanns-Würden
Diese holde Dame hier,
Dorimene aber mir!« –

Un dörch desen lustigen Trubel slitschte en junges Mäten, un ehre Flaßhor
ringelten sick in den Wind, un de Hand hadd sei äwer ehr Gesicht deckt, dat von
Seligkeit un Schimp rod äwergaten was, un sei sprung up ehren ollen Vader tau
un rep: »»Vatting! Vatting! Nu ward't All gaud warden!«« – Un sei läd ehren
Kopp an ehre Swester ehre Bost un weinte bitterlich un säd: »»Dürten! Dürten!
Du büst mi Allens west, Du büst för mi min leiw Mutting west!«« – »Συ δέ μοι
πότνια μήτηρ,«»Du bist mir waltende Mutter«, Hom. Il. VI, 429. säd 'ne Stimm,
de achter den Piler herutkamm; äwer Stining un Dürten hürten nich dorup un
hadden ok kein Tid dortau, denn in desen Ogenblick kamm Bäcker Schultsch mit
ehren Krischan angetreckt un fohrte up de beiden Swestern los: »»Na, is dat 'ne
Wirtschaft! – Gott bewohr uns! – Ick heww doch ok mal Hochtid hollen, un dat
kannst mi glöwen, Dürten, de was ok nich von de slichtsten Öllern, denn dor
wiren säbenteihn Hollänners mit Fru un Kinner dorbi, un wat dat bedüd't . . . .
– Äwer wat hett dit tau bedüden? Ji weint jo?«« – Un Schultsch hadd Recht: sei
weinten; un Schultsch hadd Recht, as sei nich wider nah den Grund frog un still
bi Sid gung un Krischanen achter sick her treckte.

Un up den ollen, schönen Mark tau Nigen-Bramborg kek Allens ut Finstern un
Dören, un von minen ollen Fründ Hagemannen sinen Hus' linksch weg bet an den
›gollen Knop‹, un von Blauerten sin Eck rechtsch weg bet an de anner Eck, wo de
Herr von Boltenstern 'ne Apteik un drei Hun'n höllt, stek Allens den Kopp
herut, un von Buttermannen sinen Bähn kek de Prinzeß Christel 'runner, de
wedder mal in 'ne korte Husorenjack mit buckledderne Büxen Staat makte, un as
de vakante Kammerjumfer Dorimene ehre vörrige hoge Herrschaft in so fierlichen
Uptog künnig würd, knickste sei äwer den Mark 'räwer un drunk in deipste
Ehrfürchtigkeit dat Glas Muschat ut, wat sei in de Hand hadd; un de Prinzeß
Christel? – Na, de let sick en frisch Glas Portwin inschenken un ded ehre olle,
brave Kammerjumfer äwer den Mark henäwer Bescheid.

So, nu wir denn nu woll de Geschicht richtig tau En'n, äwer mit 'ne Geschicht
is dat grad' so as mit de Reknungen tau Nijohr: wenn Einer tau sick seggt: »So,
nu hest Du doch Allens gründlich afmakt,« denn kümmt noch Stadtmuskant,
Nachtwächter un Schorsteinfeger. – Tau minen Schorsteinfeger in dese Geschicht
heww ick mi nu en sihr vörnehmen Herrn utsöcht, nämlich den Sweriner Herzog
Fridrich Franz sülwen.

Fridrich Franz hadd sick, as Dörchläuchting tau Bedd gahn was, in't Finster
leggt un hadd dat grote Hägen vör den Rathskeller mit anseihn; na, em gung't
grad' so as alle Fürsten, de up Reisen sünd, hei hadd ok nich alltauvel tau
dauhn, un Dörchläuchting von Strelitz sine besonderen Umstän'n, de hei in
Gewitterangst in sin Kabinett afmakte, wiren ok nich von de Ort, dat hei dor en
sonderbores Vergnäugen an hewwen kunn, un Dörchläuchting sine Hofkavalire wiren
ok von 'ne Ort, de mi vörkamen, as wenn ick mi bi en Schauster recht bequeme
kalwledderne Stäwel bestellt heww, un de Schauster bringt mi nahsten weck von
Rindsledder, de mi so up de Likdürn drücken, dat ick sogor mit unsere dütschen
Taustäu'n untaufreden ward. – Dunn dachte Fridrich Franz, wat sallst Du Di hir
vel mit rindsledderne Hofkavaliren, mit Dörchläuchting un Likdürn afgewen,
sallst Di en Pläsir säuken, woran Du Dinen Spaß hewwen kannst, un hei gung
'räwer nah den Rathskeller, un hei funn dor dat Pläsir, woran hei sinen Spaß
hewwen kunn.

As hei 'rin kamm in de Stuw, kamm em Schultsch in den Worp un rep: »Huching! De
Sweriner Herzog! Un Dörchläuchting, Sei sünd de Mann, de Stining un
Halsbandten . . . . Sei sünd de Mann, de den Konrekter un Dürten, un Sei sünd
de Mann, de den ollen dämlichen Avkaten un den Hofrath un minen Krischan un
mi . . . .« – »»Mutting,«« rep Krischan Schult dormang un arretirt ehr dat
Mulwark, »»Di löppt de Mund weg. – Nemen S' nich äwel, Dörchläuchten, ick heww
Sei vermorrntau nich kennt.«« – Un de Hofrath kamm mit sine Brud un begrüßte
em, un Kunst kamm wedder mit sin ewiges grotes Glas, un de Konrekter kamm mit
sin Dürten un wull wat seggen, äwer de Herzog föll em in de Red' un säd: »Herr
Konrekter, ich habe Sie heute morgen gesehn, Sie haben mir außerordentlich
gefallen, möchten Sie wohl die Rektorstelle an dem Fridericianum in Schwerin
annehmen?« – Un de oll Konrekter makte en deipen Diner un säd: »»Vele Ihr för
mi, Herr! Äwer uns' Schaul hir in Bramborg is 'ne städtsche Schaul, un as ick
noch gor nicks in jungen Johren tau bedüden hadd, hett mi de Magistrat hir
anstellt, un de Magistrat hett ümmer brav gegen mi handelt – dat heit, sei
gewen Einen ümmer dat Gehalt tau späd – un de dummen Jung's – taum Bispill:
Pagel Zarnewitz – ja, de maken Einen jo Arger – äwer, Herr, dese dummen Jung's
sünd mi ganz an't Hart wussen, un nu hir, kiken S', dit's min Dürten, un sei is
en Brambörgsch Kind. – Nemen S' nich äwel, wenn ick vörtreck, hir tau bliwen,
denn Dürten würd sick man slicht in de Frömd passen.«« – »Wohl wahr,« säd
Fridrich Franz un wull noch wider wat seggen, äwer oll Böttcher Holz föll em
sihr bescheiden in de Red': »»Dörchläuchten von Swerin, ick heww vermorrntau
all de grote Gnad' hatt, mit Sei tau reden; mit Verlöw, dit sünd mine Fomilien,
dit is min Konrektern un dit is min Löpern,«« un dormit stellte hei sine
Döchter vör. Ungefihr grad' so fierlich, as de olle Schippskaptain Stypmann tau
Stralsund, as hei mit den Kronprinzen von Preußen, de nahsten de virte König
sines Namens Fridrich Wilhelm würd, dörch de Straten von Stralsund gung un
baben nah en Balkan in den drüdden Stock 'ruppe wis'te: »Königliche Hoheit,
meine drei Töchter!«

Fridrich Franz hürte nich recht dorup un gung in sinnige Gedanken up dat
Löper-Por los: »»Nun, wie wird's denn aber mit Euch?«« – »Dörchläuchten,« säd
Wilhelm Halsband, »ick heww de Böttcherprofeschon bi minen Swigervader heimlich
lihrt, un nu möt ick dornah trachten, dat sei mi as Gesell utschriwen, un denn
möt ick drei Johr wannern.« – »»Puh!«« rep Fridrich Franz, »»das ist eine
weitläufige Aussicht.«« – Stining sach dortau gor tau weihleidig ut, un ehr oll
Vader säd: »Dörchläuchten von Swerin, hei is en düchtigen Böttcher, hei makt
Sei en grotes Maischkuben un en grotes Stückfatt un brukt keinen Halm Kedding
dortau; äwer wenn hei kein Disperatschon kriggt, wannern möt hei.« – »»Na,
Alter,«« säd de Herzog, »»wir wollen sehen, ob wir nicht bei unserm Herrn
Vetter Liebden eine Disperation für seine Desperation auswirken können. Bis
morgen bleibe ich noch hier und heute Abend kriegt Ihr Bescheid. – So, nun lebt
wohl!«« – un gaww Stining un Dürten de Hand – »»und nun seid recht vergnügt,
Ihr Leute!«« – Dormit gung hei, un Kunst brok los: »Hurrah! de Herzog von
Swerin sall lewen!« un Allens rep »Hoch!« un »Hoch« un de Muskanten blosen, un
as Allens wedder still worden was, rep Kunst: »Ja, Kinnings, nu will'n wi recht
vergnäugt sin!« – »»Sünd wi all, Kunst,«« säd Dürten sihr bestimmt, »»wo?
Meinen Sei, dat dat Stück von den Wihnachter-Abend wedder upführt warden sall?
Ne,«« säd sei un kreg ehren Konrekter unner den Arm tau faten, »»Du kümmst nu
mit!«« un dormit gung sei mit em ut de Dör, un de annern drei Pore folgten nah
un Bäcker Schultsch mit ehren Krischan un den ollen Böttcher makte den Sluß.

Fridrich Franz kek wedder ut dat Finster von de Paleh, un as hei den Tog äwer
den Mark trecken sach, säd hei tau sick so recht binnen vergnäugt: »Ja,
fürwahr! ein recht gesegneter Morgen für Verlobungen! – Nun noch die
Dispensation für den Läufer!« –

Jeder gung nu nah sinen Hus', blot de Löper un Stining un de oll Böttcher
gungen mit nah den Konrekter, un as de olle brave Mann in sin Stuw kamm,
treckte hei sinen Kirchenrock ut, dat hei em schonen wull, un set'te sick in
Hemdsmaugen an sine lütte Husördel un sung mit forsche Stimm:

»Unsern Eingang segne Gott,
Unsern Ausgang gleichermaßen.«

Un Allens sung mit, un as dat Lid ut was, wiren sei All still. – –

Un ick sing dat Lid ok mit un swig nu ok still.

