Franz von Kobell

Die G'schicht' von' Brandner-Kasper

━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━━

1.

Der Brandner-Kasper is a' Schlosser g'west und hat bei Tegernsee a' kloa's
Häusl g'habt, hübsch hoch ob'n a'm Albach, wo mar auf Schliersee 'nübergeht. Da
hat er g'haust mit sein' Wei', die Traudl g'hoaß'n hat und mit seini zwoa
Buab'n, mi'n Toni und mi'n Girgl; die san zeiti' Seldat'n wor'n und hamm in an'
Artollerie-Regiment 'dient in' Land d'raußt. Der Kaspar is a' fleißiger braver
Mo' g'west und lusti' und schneidi. G'forcht'n hat er ihm vor gar nix und hat
amal an' groß'n wininga Hund, der a' Dirn umg'rennt hat und hätt's z'riss'n,
frei mit der Hand bei'n Krag'n packt und hat 'n a so an a' Mauer hi'g'worfa,
daß er nimmer aufg'stand'n is und 'n Hagmoar vo' Scharling hat er sei' Raaffa
und Spetaklmacha bei der Mess' auf der Kaiserklaus'n aa' vertrieb'n. Neb'n
seiner Schlosserarbet hat er's Büchs'nmacha guat verstand'n und für d' Jaaga d'
Stutz'n g'frischt und z'amm'g'richt, besser was a' Büchs'nmacher in der Stadt.
Is aa' 's Jag'n und 's Scheib'nschieß'n sei' größti Freud' g'west und hat auf
d' letzt überall jaagern derfa, denn der Forstmoaster hat an ihm an'
verlässinga Jagdg'hilf'n g'habt und der nix 'kost' hat. Wier er auf die Jahr
kumma is, is sei' Traudl g'storb'n, hat 'n recht g'schmerzt, weil's gar a'
guats und taugsams Wei' g'wes'n is und jetz' hat er halt alloa' für ihm a so
furtg'lebt und no' in sein' fünfasieb'zigst'n Jahr hat ihm weiter nix g'feit an
der G'sundheit und hat g'jaagert und g'schoss'n wier a' fufz'ger.

Jetz' sitzt er amal dahoam und hat ihm an' Rechblatter z'ammg'richt und
probirt, und überdem klopft's an der Thür. Denkt er, wer muaß denn da draußt
sei', denn dees A'klopfa is bei'n ihm nit Brauch g'west und ruaft nacha »No'
eina!« Jetz' kimmt da an' elendiger Loda 'rei, zaundürr, daß er grad 'klappert
hat und bloadi und hohlauget, an' abscheuliga Kerl.

Der Kasper sagt: »Was geit's, was willst?«

Na' der ander': »Kasper, i' bi' der Boanlkramer und ho' Di' frag'n woll'n, ob
D' nit ebba mit mir geh' willst?«

»So? der Boanlkramer bist, na' Bruader, i' mag nit mitgeh', g'fallt ma' no'
ganz guat auf der Welt.«

»'Denkt hab' i' ma's«, sagt der Boanlkramer, »aber hol'n muaß i' Di' do' amal,
was moa'st ebber in' Fruajahr?«

»Waar' nit aus in' Fruajahr, wo der Ho'falz is und der Schnepfastrich und die
kloan' Vögerln am schönst'n singa, na' dees waar' ma' z'wider.«

»Oder in' Summa?«

»Nix Summa, da hon i' mit der Rechbirsch Arbet und is aa' z'hoaß.«

»Oder in' Hirgscht?«

»Ja was fallt Dir denn ei', ha' narret, soll i' d' Hirschbrunft hint'lass'n,
und die Klopfeter und 's Oktoberschieß'n, waar' nit aus!«

»No' also, nacher in' Winter?«

»Da mag i' aa' nit, schau 's Fuchspass'n und 's Moderausjag'n is mei' extragi
Freud' und is in' Winter aa' z'kalt.«

»Ja willst denn Du ewi' leb'n? Dees thuat's nit, Kasper.«

»Boanlkramer, i' will Dir 'was sag'n, mei' Vater selig is neunz'g Jahr alt
wor'n und so alt will i' aa' wer'n, na' k'ost mi' abhol'n. Aber i' glaab', es
is g'scheiter als die Rederei da, wann D' mit mir a' Glaasl Kersch'ngeist
trinkst, i hon an' recht an' guat'n und Du schaugst ja so elendi' aus und sper,
daß Dir a' Glaasl g'wiß guat thoa' werd' und a' paar Kirternudl hon i' aa' no'
dazua.«

Und so geht er an a' Wandkast'l hi' und holt a' Flasch'l raus und a' paar
Glaasln und die Nudln. 'N Boanlkramer is ebbas selles no' nit passirt und setzt
si' an' Tisch hi' und probirt den Kersch'ngeist. Der hat ihm woltern g'schmeckt
und a' Nudl aa' und da trinka die zwoa (der Kasper hat fleißi' ei'g'schenkt)
und der Boanlkramer is ganz allert wor'n; hat aber do' allewei' vo' die 90 Jahr
ebbas abahand'ln woll'n. Da sagt der Kasper: »Woaßt 'was, mach' mar a'
G'schpielei d'rum, pass' auf!« Und geht wieder an dees Kastl, da is a' Kart'n
g'leg'n und der Grasober just ob'nd'rauf. Den schiebt der Kasper in sein'
Joppn'irmi und legt na' d' Kart'n auf'n Tisch.

»Jetz' heb' Dir a' Häuferl aba, Boanlkrama«, sagt er, »dees is des Dei' und
dees ander' is des mei'. Wann jetz' Du in Dein' Häuferl 'n Grasober hast, so
gehn i' mit Dir wann D' magst, wann aber i' den Grasober in mein' Häuferl ho',
so derfst ma' nimmer kemma, bis i' 90 Jahr alt bi'.«

Der Boanlkramer, der scho' a bißl an' Dampes g'habt hat, hat g'lacht und hebt
ihm an' woltern Thoal ab und sagt: »Weg'n meiner, es gilt«, denn er hat ihm
'denkt, weil er die mehrern Kart'n g'habt hat, kunnt leicht der Grasober dabei
sei'. Wier er jetz' seini Kart'n nachanander a'schaugt, steckt der Kasper
hoamli' den Grasober in sei' Häuferl 'nei und wie der Boanlkramer mi'n
A'schaug'n firti' g'west is, broat' der ander vor ihm sei' Kart'n aus und da
geht halt richti' aa' der Grasober her. »Verdammti G'schicht'«, sagt der
Boanlkramer, aber der Kasper lacht und sagt: »Trink' no' a Glaasl und lass' ma'
den neunz'ger leb'n!«

»I' ko' nix macha«, sagt der Boanlkramer, »aber ebber reut Di' Dei' Glück amal
und wann's a so is, derfst mi' grad ruafa, bi' nacha glei' da.«

»Hat guati Weg'«, sagt der Kasper und wie der oa' na' furt is, hat er ihm no'
nachg'ruafa, er soll fei' Acht geb'n, daß er nit in' Bach einifallt, – und is
mit den Bsuach ganz z'fried'n g'west. –

2.

'San schlecht! Zeit'n kemma, der Tyroler Krieg is ausbrocha und hat alli Leut'
d'erschreckt. Es is a' böser Krieg g'west und grausi' is s' herganga bei
Schwatz und auf'n Berg Issl und viel boarischi Seldat'n san 'blieb'n selm und
'n Kasper seini Süh', die er so gern g'habt hat, hat's aa' d'erwischt. Was
hat's g'nutzt, daß s' g'lobt wor'n san in' Rapport, daß s' überall so schneidi'
g'arbet hamm, der Kasper hat's halt nimmer g'seg'n und is ihm nachet 'ganga.
Anderni traurigi Sachan und Z'widerheit'n san aa' a'g'ruckt, fremdi Leut' san
daher kemma, hamm überall 's Holz z'ammakaaft und z'ammag'schlag'n; natürli'
hamm si' die alt'n Wildwechs'l, die er so guat 'kennt hat, verändert und is
mi'n Wildprat aa' weniger wor'n, und d' Wildschütz'n san mehra wor'n, wie 's
allzeit geht, bal' a' Krieg is. Der Kasper is freili' nit leicht verzagt wor'n,
aber an' diewei'n hat ihm do' d' Welt nimmer recht g'fall'n und na' hat er wohl
aa' an' Boanlkramer 'denkt und was der g'sagt hat von »ruafa«, aber g'ruafa hat
er'n dengerscht nit. –

Jetz' is ebbas b'sunders g'scheg'n. A' Sennderinn auf der Gindlalm is von an'
wild'n Stier g'stocha wor'n und is glei' dahi'g'west aa'. D'erwei' aber ihri
Leut' g'woant und g'jammert hamm, is dees Diendl ganz frisch und wohlauf an der
Himmisport'n g'stand'n, hat gar nit g'wißt, wie 's hi'kemma is.

Der Portner, der Petrus, hat's glei' d'erseg'n und hat's Thürl aufg'macht, des
neb'n der groß'n Port'n g'west is. Er hat an' lange' graab'n Rock a'g'habt und
a' blobi Bind'n um d'Schulter und 's Diendl hat 'n verwundert groß a'g'schaugt.

»Grüß Di' Gott, Diendl«, sagt er und weil 's a' bildsaubers Diendl g'west is,
hat er ihm denkt, die is taugsam für an' schön' Eng'l.

»Ja' wo bin i' denn?« sagt sie ganz d'erschrocka.

»In' Himmi bist«, sagt der Petrus, »und wer' Di' glei' ei'weis'n lass'n in's
Paradies, aber z'erscht sag' ma', wo kimmst denn Du her?«

»I' bi' vo' Tegernsee dahoam und Sennderinn g'west auf der Gindlalm.«

»Ja na' kennst ebber aa' 'n Brandner Kasper?«

»Den alt'n Kasper moant's, wer werd' den nit kenna. Er kehrt oft ei' in meiner
Hütt'n, wann er auf d'Jagd geht.«

»Geht er no' auf d' Jagd, muaß ja scho' an' achtz'ger sei'?«

»Ja wißts es, A'sitz'n thuat er halt die mehra Weil, 's Birsch'n geht freili'
nimmer recht, aber sonst is er no' guat bei'n Zeug.«

»Schau, schau, er sollt' schon aa' herob'n sei', i' wart' alli Tag d'rauf.«

»Derft's scho' no' a' Wei' wart'n«, sagt's Diendl, »bal's wahr is, was an' diem
oa' verzählt hamm.«

»No!? was is denn dees?«

»Sie sag'n halt, i' glaab's aber nit, der Kasper hätt' amal mi'n Boanlkramer
'kart' und hätt' der verspielt und derfet 'n der'ntweg'n vor sein' neunzigst'n
Jahr nit furtnehma vo' der Welt. Der Kasper is a' Lustiga und hat ebba die
G'schicht' amal oan' aufbund'n.«

»Wer woaß, wer woaß«, sagt der Petrus, »kunnt' ebbas d'ra' sei', da muaß i'
aufpass'n. Aber Diendl, jetz' geh' da eini, i' schick' Dir glei' an' Eng'l
nach, der Di' weiter führt. Du hast brav und frumm g'lebt auf der Welt, schau',
der'ntweg'n bist jetz' aa' in' Himmi herob'n.« Und 's Diendl bidankt si' und
küßt ihm d' Hand und geht hi', wo er ihr hi'deut' hat; der Petrus aber schreibt
glei' a' Vorladung an Boanlkramer und schickts' ihm. –

3.

Den andern Tag in aller Frua is der Boanlkramer daherkemma ganz unterthäni' und
demüthi', dees just nit allewei' sei' Sach' g'west is.

»Habt's mi' ruafa lass'n, Herr Portner«, sagt er, »soll' Enk 'was b'sorg'n?«

Der Petrus schaugt 'n a' Weil' ernsthaft a', na' sagt er: »Boanlkramer, was
muaß i' vo' Dir hörn? Du führst Di' schö' auf, spielst mi'n Brandner-Kasper
um's Leb'n und verlierst no' ob'ndrei'! Was san dees für Sachan, wie ko'st Di'
so ebbas untersteh'?!«

»Ja schaugt's«, sagt der oa', »i' woaß ja, daß der Kasper da 'rauf kemma soll
und weil's a so gnua Leut' herob'n habt's, hon i' mir 'denkt, es macht nix aus,
wann er a' bißl spater kimmt.«

»An dees hast aber nit 'denkt, gel', daß mit meiner Buachführung nix zammageht,
bal' an' jeder 'raufkimmt, wann er mag. Der Kasper is auf achtzgi
ei'g'schrieb'n, is schö' gnua, und jetz' is er scho' d'rüber und Du gibst ihm
gar neunzgi!«

Der Boanlkramer hat 'was sag'n woll'n, aber der Petrus hat'n ganz fuchti'
a'g'fahr'n: »Staad bist und glei' gehst abi und bringst 'n Kaspern 'rauf oder
i' jag' Di' aus'n Dienst, jetz' woaßt es.«

Da hat ihm der Boanlkramer nix mehr z'sag'n 'traut und is ganz daasi'
abg'schob'n. Die G'schicht hat 'n g'walti' verdroß'n. Mei' 'Wort hon i' 'n
Kaspern geb'n für die 90 Jahr, hat er denkt, und jetz' soll i's nit halt'n; es
mag mi' a' so koa' Mensch auf der Welt und wann's aufkimmt, daß i' an'
schlecht'n Kerl g'macht ho', na' derf i' mi' ninderscht mehr segn lass'n. Und
hat ihm halt b'sunna hinum und herum, wier er aus den' Hand'l kemma kunnt. Er
is aber allewei' an a'draahter Schlaankl g'west und so is ihm richti' 'was
ei'g'fall'n. Dees probirst, hat er ihm denkt, spannt sei' Wagerl a' und fahrt
zum Kaspern. Der hat sei' Pfeifei g'raacht und just d'Zeitung g'les'n. Wie der
oa' 'rei'kimmt, hat der Kasper sei' Brill'n vo' der Nas'n abag'schob'n und
schaugt halt, wer's is. Er hat aber 'n Boanlkramer g'schwind d'erkennt, denn
der is no' grad so zau'dürr g'west und der nämlichi Häuter, wie 's erstimal, wo
er 'n g'segn hat.

»Ja was willst denn Du?« hat er g'sagt, »i ho' Di' nit g'ruafa und was
ausg'macht wor'n is, werst aa' no' wiss'n oder willst an' schlecht'n Kerl
macha?«

»Nix, nix, fallt mer nit ei' und i' woaß, daß D' no' 9 Jahr' guat hast, da feit
si' nix. I' ho' just in der Nachberschaft a' kloa's G'schäft g'habt und da hon
i' Di' b'suacha woll'n und schaug'n, was D' machst. Und weil i' mei' Wagerl da
ho' und auf a' Plaatzl fahr'n muaß, wo ma' gar schö' in's Paradies einischaug'n
ko', so is mar ei'g'fall'n, daß i' Dir dees sag'n will, wann D' ebba mitfahr'n
wollt'st.«

»Na', i' dank' Dir recht schö'«, hat der Kasper g'sagt, »i' bi' nit so
neugieri', wie D' moa'st und bi' lieber dahoam, wo i' mi' auskenn', als an an'
fremd'n Ort, wo i' nit woaß, wie's is.«

»Ja«, sagt der oa', »Du moa'st ebba, daß D' dort bleib'n sollst, wo i' Di'
hi'führ'. Vo' den is koa' Red', es is a' Spatzierfahrt und in an' Stündl san
ma' wieder da', denn mit mein' Rößl geht dees leicht.«

»Und ko' ma' wirkli' in's Paradies einischaug'n?«

»Ja, versteht si', wann i's amal sag'.«

»Und in an' Stündl san ma' wieder da?«

»Wann Di' nit lang dort aufhalt'n willst, dees steht bei Dir, san mer in an'
Stündl wieder da, so wahr i' Boanlkramer hoaß.«

Jetz' hat 'n Kaspern die G'schicht' do' begieri' g'macht, auf a' Stündl kann er
ja mitfahr'n und a' wen'g einischaug'n in's Paradies, von dem er scho' so viel
g'hört hat. Und er holt sein guat'n Freund, 'n Kersch'ngeist, her und schenkt
a' paar Glaasln ei'.

»Weg'n mei'«, sagt er, »Boanlkramer, i' fahr' mit und Du bringst mi' wieder
her! Da trink', es is frisch draußt.«

Und sie stöß'n a' und trinka und na' san s' 'naus. Da is a' schwarz's Wagerl
g'stand'n wier a' Trucha und a' Raappi a'g'spannt. Sie steig'n ei', der
Boanlkramer schnalzt mit der Peitsch'n und jetz' san s' dahi'g'saust, daß der
Kasper kaam 'n Huat d'erhebt hat und is ihm Hör'n und Seg'n verganga. Als wann
s' der Sturm davo'traget, san' s' dahi' und aufamal is 's finster wor'n und san
Blitz' umanandg'fahr'n unter ihna und ober ihna und hat dunnert und 'kracht,
daß der Kasper g'schrie'n hat:

»Was is dees? Kehr' um, kehr' um!«

Da hat ihm der Boanlkramer in's Ohr nei' g'ruafa: »Da hoaßt ma's bei die
schwarz'n Wolkan, da san die Dunnerwetter z'Haus, mir san aber glei' durch,
derfst Di' nit fercht'n.«

Und richti' is 's g'schwind wieder liacht wor'n und sie halt'n vor an' groß'n,
groß'n G'schloß in' schönst'n Sunnaschei'. An den G'schloß is a' golde's Thor
g'west und bei'n Seit'nthürl hat der Boanlkramer a'g'läut' und is glei' der
Petrus rauskemma.

»No', Kasper«, sagt er, »bist amal da, jetz' geh' no' glei' eina, i' wer' Dir
's Paradies zoag'n und werst a' Freud' d'ra' hab'n.«

Und nimmt 'n Kaspern bei der Hand und führt 'n eini, aber der Boanlkramer hat
draußt bleib'n müssen. Und die zwoa stenga jetz' in an' weit'n Saal mit
durchsichtigi Wand wie g'schliffe's Spieg'lglas und da hat ma' weit 'nausg'segn
in an' Gart'n mit die schönst'n Bloamen in alli Färb'n und mit großi Baam'
voll' Aepfi und Birn und Pfersi' und Pomerantsch'n, grad a' Pracht, und der
Kasper hat nit red'n kinna vor lauter Verwunderung. Und in den' Gart'n san die
schönst'n Eng'l 'rumg'wand'lt mit silberni Flüg'l und glanze'di Kranz'ln in'
Haar, und daneb'n aa' viel', viel' Leut', und auf amal springa zwoa Bursch'
daher und jux'n und ruafa: »Ja, grüß' Gott, Vater, grüß' Gott!« und er
d'erkennt sein' Girgl und sein' Toni. »Jesses, meini Buab'n« schreit er und
fallt ihna um 'n Hals, und da schau! sei' Traudl kimmt aa' daher und sei' Vater
und Muatta und a' ganz' Rud'l vo' seiner Freundschaft und is a' »Grüß Gott«
g'wen hinum und herum und a' Freud', daß ihm der Petrus, der zuag'schaugt hat,
d' Aug'n g'wischt hat. Und in den' Gewurl fliegt aufamal a' kloaner Eng'l daher
und sagt zum Kaspern: »Kasper, der Boanlkramer laßt Enk sag'n, er fahret jetz'
wieder abi, ob's mitfahrts?«

»Na', lieb's Bübi«, sagt der Kasper, »sag' ihm, er soll no' alloa fahr'n, i'
bleib' da und will nix mehr wiss'n vo' der Welt d'runt' und sag' Herr vergelt's
Gott tausendmal, daß ma' die Gnad' wor'n is, daß i' daher kemma bi'.«

Dees is die G'schicht' von' Brandner-Kasper.

